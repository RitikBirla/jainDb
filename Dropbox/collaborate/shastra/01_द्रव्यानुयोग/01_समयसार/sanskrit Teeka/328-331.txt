जीव एव मिथ्यात्वादिभावकर्मण: कर्ता, तस्याचेतनप्रकृतिकार्यत्वेऽचेतनत्वानुषंगात्‌ ।
स्वस्यैव जीवो मिथ्यात्वादिभावकर्मण: कर्ता, जीवेन पुद्‌गलद्रव्यस्य मिथ्यात्वादिभावकर्मणि क्रियमाणे पुद्‌गलद्रव्यस्य चेतनानुषंगात्‌ ।
न च जीव: प्रकृतिश्च मिथ्यात्वादिभावकर्मणो द्वौ कर्तारौ, जीववदचेतनाया: प्रकृतेरपि तत्फलभोगानुषंगात्‌ ।
न च जीव: प्रकृतिश्च मिथ्यात्वादिभावकर्मणो द्वावप्यकर्तारौ, स्वभावत एव पुद्‌गलद्रव्यस्य मिथ्यात्वादिभावानुषंगात्‌ ।
ततो जीव: कर्ता, स्वस्य कर्म कार्यमिति सिद्धम्‌ ॥३२८-३३१॥