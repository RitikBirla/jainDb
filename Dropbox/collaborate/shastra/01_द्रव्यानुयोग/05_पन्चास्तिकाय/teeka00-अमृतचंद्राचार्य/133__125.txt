((सुख-दुःख का वेदन नही, हित -अहित में उद्यम नही;;ऐसे पदार्थ अजीव है, कहते श्रमण उसको सदा ॥१२५॥))
यह पुनश्‍च, आकाशादि का अचेतनत्वसामान्य निश्चित करने के लिये अनुमान है।

आकाशादि को सुखदुःख का ज्ञान, १हित का उद्यम और अहित का भय- इन चैतन्यविशेषों की सदा अनुपलब्धि है (अर्थात्‌ यह चैतन्यविशेष आकाशादि को किसी काल नहीं देखे जाते), इसलिये (ऐसा निश्‍चित होता है कि) आकाशादि अजीवों को चैतन्यसामान्य विद्यमान नहीं है ॥१२५॥

१ हित और अहित के सम्बन्ध में आचार्यवर श्री जयसेनाचार्यदेवकृत तात्पर्यवृत्ति नामक टीका में निम्नोक्तानुसार विवरण है :-
अज्ञानी जीव फ़ूल की माला, स्त्री, चंदनादि को तथा उनके कारणभूत दानपूजादि को हित समझते हैं और सर्प, विष, कंटकादि को अहित समझते हैं। सम्यग्ज्ञानी जीव अक्षय अनंत सुख को तथा उसके कारणभूत निश्‍चयरत्नत्रय परिणत परमात्मद्रव्य को हित समझते हैं और आकुलता के उत्पादक ऐसे दुःख को तथा उसके कारणभूत मिथ्यात्वरागादि परिणत आत्मद्रव्य को अहित समझते हैं।
