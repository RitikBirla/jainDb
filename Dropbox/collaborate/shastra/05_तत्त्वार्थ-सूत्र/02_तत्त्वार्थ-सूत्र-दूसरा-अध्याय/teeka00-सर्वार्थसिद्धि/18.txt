लब्धि शब्‍द का व्‍युत्‍पत्तिलभ्‍य अर्थ है - लम्‍भनं लब्धि: - प्राप्‍त होना। 

शंका - लब्धि किसे कहते हैं ? 
समाधान - ज्ञानावरण कर्म के क्षयोपशमविशेष को [[लब्धि]] कहते हैं। जिसके संसर्ग से आत्‍मा द्रव्‍येन्द्रिय की रचना करनेके लिए उद्यत होता है, तन्निमित्तक आत्‍माके परिणामको [[उपयोग]] कहते हैं। लब्धि और उपयोग ये दोनों भावेन्द्रियाँ हैं। 

शंका - उपयोग इन्द्रिय का फल है, वह इन्द्रिय कैसे हो सकता है ? 
समाधान - कारण का धर्म कार्य में देखा जाता है। जैसे घटाकार परिणत हुआ ज्ञान भी घट कहलाता है, अत: इन्द्रियके फलको इन्द्रियके माननेमें कोई आपत्ति नहीं है। दूसरे इन्द्रिय का जो अर्थ है वह मुख्‍यतासे उपयोगमें पाया जाता है। तात्‍पर्य यह है कि ‘इन्‍द्र के लिंगको इन्द्रिय कहते हैं’ यह जो इन्द्रिय शब्‍दका अर्थ है वह उपयोग में मुख्‍य है, क्‍योंकि जीव का लक्षण उपयोग है’ ऐसा वचन है, अत: उपयोग को इन्द्रिय मानना उचित है।

विशेषार्थ - ज्ञान की अमुक पर्याय को प्रकट न होने देना विवक्षित ज्ञानावरणके सर्वघाती स्‍पर्धकोंके उदयका काम है। किन्‍तु जिस जीवके विवक्षित ज्ञानावरणका क्षयोपशम होता है उसके उस ज्ञानावरणके सर्वघाती स्‍पर्धकोंका उदय न होनेसे विवक्षित ज्ञानके प्रकाशमें आनेकी योग्‍यता होती है और इसी योग्‍यताका नाम लब्धि है। ऐसी योग्‍यता एक साथ सभी क्षायोपशमिक ज्ञानोंकी हो सकती है, किन्‍तु उपयोगमें कालमें एक ही ज्ञान आता है। इसका अभिप्राय यह है कि क्षायोपशमिक ज्ञानकी जाननेके सन्‍मुख हुई पर्यायका नाम लब्धि न होकर क्षयोपशमविशेष का नाम लब्धि है और उपयोग ज्ञानकी उपयुक्त पर्यायका नाम है। यही कारण है कि लब्धि एक साथ अनेक ज्ञानोंकी हो सकती है पर उपयोग एक कालमें एक ही ज्ञानका होता है। पहले प्रथम अध्‍याय सूत्र 14 में यह कह आये हैं कि मतिज्ञान इन्द्रिय और मनके निमित्तसे होता है। इससे ज्ञात होता है कि उपयोग स्‍वरूप ज्ञानकी इन्द्रिय संज्ञा न होकर जो उपयोगरूप मतिज्ञान और श्रुतज्ञानके होनेमें साधकतम करण है उसीकी इन्द्रिय संज्ञा है, इसलिए वहाँ निर्वृत्ति, उपकरण और लब्धिको इन्द्रिय कहना तो ठीक है, क्‍योंकि ये उपयोगरूप मतिज्ञान और श्रुतज्ञानके होनेमें साधकतम करण हैं पर स्‍वयं उपयोगको इन्द्रिय कहना ठीक नहीं है, क्‍योंकि वह इन्द्रिय व्‍यापारका फल है। यह एक शंका जिसका समाधान पूज्‍यपाद स्‍वामीने दो प्रकारसे किया है। प्रथम तो यह बतलाया है कि कारणके धर्म इन्द्रियत्‍वका कार्यमें उपचार करके उपयोगको भी इन्द्रिय कहा है। अर्थात् उपयोग स्‍वयं इन्द्रिय नहीं है, कि‍न्‍तु इन्द्रियके निमित्तसे वह होता है, इसलिए यहाँ उपचारसे उसे इन्द्रिय कहा है। यह प्रथम समाधान है। दूसरा समाधान करते हुए उन्‍होंने जो कुछ लिखा है उसका भाव है कि जिससे इ‍न्‍द्र अर्थात् आत्‍माकी पहचान हो वह इन्द्रिय कहलाती है और ऐसी पहचान करानेवाली वस्‍तु निज अर्थ होनी चाहिए। यदि इस दृष्टिसे देखा जाता है तो इन्द्रिय शब्‍दका मुख्‍य वाच्‍य उपयोग ही ठहरता है, क्‍योंकि वह आत्‍माका निज अर्थ है। यही कारण है कि यहाँ उपयोगको भी इन्द्रिय कहा है। तात्‍पर्य यह है कि निमित्तकी अपेक्षा विचार करनेपर निर्वृत्ति, उपकरण और लब्धिको इन्द्रिय संज्ञा प्राप्‍त होती है और स्‍वार्थकी अपेक्षा विचार करनेपर उपयोगको इन्द्रिय संज्ञा प्राप्‍त होती है। पहले प्रथम अध्‍यायमें केवली निमित्तकी अपेक्षा इन्द्रिय शब्‍दका व्‍यवहार किया गया था और यहाँ निमित्त और मुख्‍यार्थ दोनोंको ध्‍यानमें रखकर इन्द्रियके भेद दिखलाये गये हैं इसलिए कोई विरोध नहीं है।

अब उक्त इन्दियोंके क्रमसे संज्ञा दिखलानेके लिए आगेका सूत्र कहते हैं -