सम्‍यक्‍त्‍व और चारित्रके लक्षणका व्‍याख्‍यान पहले कर आये हैं। 

शंका - इनके औपशमिकपना किस कारणसे है ? 
समाधान - चारित्रमोहनीयके दो भेद हैं - कषायवेदनीय और नोकषायवेदनीय। इनमें-से कषायवेदनीयके अनन्‍तानुबन्‍धी क्रोध, मान, माया और लोभ ये चार भेद ओर दर्शनमोहनीयके सम्‍यक्‍त्‍व, मिथ्‍यात्‍व और सम्‍यग्मिथ्‍यात्‍व ये तीन भेद - इन सातके उपशमसे औपशमिक सम्‍यक्‍त्‍व होता है। 

शंका - अनादि मिथ्‍यादृष्टि भव्‍यके कर्मोंके उदयसे प्राप्‍त कलुषताके रहते हुए इनका उपशम कैसे होता है ? 
समाधान - काललब्धि आदिके निमित्तसे इनका उपशम होता है। अब यहाँ काललब्धिको बतलाते हैं - कर्मयुक्त कोई भी भव्‍य आत्‍मा अर्धपुद्गल परिवर्तन नामके कालके शेष रहनेपर प्रथम सम्‍यक्‍त्‍वके ग्रहण करनेके योग्‍य होता है, इससे अधिक कालके शेष रहनेपर नहीं होता यह एक काललब्धि है। दूसरी काललब्धिका सम्‍बन्‍ध कर्म स्थितिसे है। उत्‍कृष्‍ट स्थितिवाले कर्मोंके शेष रहनेपर या जघन्‍य स्थितिवाले कर्मोंके शेष रहनेपर प्रथम सम्‍यक्‍त्‍वका लाभ नहीं होता। 

शंका - तो फिर किस अवस्‍थामें होता है ? 
समाधान - जब बँधनेवाले कर्मोंकी स्थिति अन्‍त:कोड़ाकोड़ी सागरोपम पड़ती है और विशुद्ध परिणामोंके वशसे सत्तामें स्थित कर्मोंकी स्थिति संख्‍यात हजार सागरोपम कम अन्‍त:कोड़ाकोड़ी सागरोपम प्राप्‍त होती है तब यह जीव प्रथम सम्‍यक्‍त्‍वके योग्‍य होता है। एक काललब्धि भवकी अपेक्षा होती है - जो भव्‍य है, संज्ञी है, पर्याप्‍तक है और सर्वविशुद्ध है वह प्रथम सम्‍यक्‍त्‍वको उत्‍पन्‍न करता है। ‘आदि’ शब्‍दसे जातिस्‍मरण आदिका ग्रहण करना चाहिए।	

समस्‍त मोहनीय कर्मके उपशमसे औपशमिक चारित्र होता है। इनमें से ‘सम्‍यक्‍त्‍व’ पदको आदिमें रखा है, क्‍योंकि चारित्र सम्‍यक्‍त्‍व पूर्वक होता है। 

	विशेषार्थ - उपशम दो प्रकारका है - करणोपशम और अकरणोपशम। कर्मोंका अन्‍तरकरण होकर जो उपशम होता है वह करणोपशम कहलाता है। ऐसा उपशम दर्शनमोहनीय और चारित्रमोहनीय इन दो का ही होता है, इ‍सलिए उपशम भावके दो ही भेद बतलाये हैं। किन्‍तु इतनी विशेषता है कि अनन्‍तानुबन्‍धी चतुष्‍कका अन्‍तकरण उपशम नहीं होता, इसलिए जहाँ भी इसके उपशमका विधान किया गया है वहाँ इसका विशुद्धि विशेषसे पाया गया अनुदयोपशम ही लेना चाहिए। औपशमिक सम्‍यग्‍दृष्टिके दर्शनमोहनीयका तो अन्‍तरकरण उपशम होता है व अनन्‍तानुबन्‍धी चतुष्‍कका अनुदयरूप उपशम - यह उक्त कथनका भाव है। प्रकृतमें जिस जीवके औपशमिक सम्‍यक्‍त्‍वकी प्राप्ति होती है उसकी योग्‍यताका निर्देश करते हुए ऐसी चार योग्‍यताएँ बतलायी हैं। विशेष इस प्रकार है - पहली योग्‍यता अर्धपुद्गल परिवर्तन प्रमाण कालकी है। जिस जीवके संसारमें रहनेका इतना काल शेष रहा है उसे ही सर्वप्रथम सम्‍यग्‍दर्शनकी प्राप्ति हो सकती है। पर इतने कालके शेष रहनेपर सम्‍यग्‍दर्शनकी प्राप्ति होनी ही चाहिए ऐसा कोई नियम नहीं है। इसके पहले सम्‍यग्‍दर्शनकी प्राप्ति नहीं होती इतना सुनिश्चित है।
	

जो क्षायिकभाव नौ प्रकारका कहा है उसके भेदोंके स्‍वरूपका कथन करनेके लिए आगेका सूत्र कहते हैं -