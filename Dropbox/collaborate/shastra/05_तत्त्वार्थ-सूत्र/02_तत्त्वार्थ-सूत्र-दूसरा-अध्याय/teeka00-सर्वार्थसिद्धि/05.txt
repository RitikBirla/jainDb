जिनके चार, तीन, तीन और पाँच भेद हैं वे चार, तीन, तीन और पाँच भेदवाले कहलाते हैं। इस सूत्रमें ‘यथाक्रमम्’ पदकी अनुवत्ति होती है, जिससे चार आदि पदोंके साथ ज्ञान आदि पदोंका क्रमसे सम्‍बन्‍ध होता है। यथा – चार ज्ञान, तीन अज्ञान, तीन दर्शन और पाँच लब्धियाँ। वर्तमान कालमें सर्वघाती स्‍पर्द्धकोंका उदयाभावी क्षय होनेसे और आगामी कालकी अपेक्षा उन्‍हींका सदवस्‍था रूप उपशम होनेसे देशघाती स्‍पर्द्धकोंका उदय रहते हुए [[क्षायोपशमिक भाव]] होता है। इन पूर्वोक्त भावोंमें-से ज्ञान आदि भाव अपने-अपने आवरण और अन्‍तराय कर्मके क्षयोपशमसे होते हैं ऐसा व्‍याख्‍यान यहाँ कर लेना चाहिए। सूत्रमें आये हुए सम्‍यक्‍त्‍वपदसे वेदक सम्‍यक्‍त्‍व लेना चाहिए। तात्‍पर्य यह है ‍ चार अनन्‍तानुबन्‍धी कषाय, मिथ्‍यात्‍व और सम्‍यग्मिथ्‍यात्‍व इन छह प्रकृतियोंके उदयाभावी क्षय और सदवस्‍थारूप उपशमसे देशघाती स्‍पर्धकवाली सम्‍यक्‍त्‍व प्रकृतिके उदयमें जो तत्त्‍वार्थश्रद्धान होता है वह क्षायोपशमिक सम्‍यक्‍त्‍व है। अनन्‍तानुबन्‍धी, अप्रत्‍याख्‍यानावरण और प्रत्‍याख्‍यानावरण इन बारह कषायोंके उदयाभावी क्षय होनेसे और इन्‍हींके सदवस्‍थारूप उपशम होनेसे तथा चार संज्‍वलनोंमें-से किसी एक देशघाती प्रकृतिके उदय होनेपर और नौ नोकषायोंका यथासम्‍भव उदय होनेपर जो संसारसे पूरी निवृत्तिरूप परिणाम होता है वह क्षायोपशमिक चारित्र है। अनन्‍तानुबन्‍धी और अप्रत्‍याख्‍यानावरण इन आठ कषायोंके उदयाभावी क्षय होनसे और सदवस्‍थारूप उपशम होनेसे तथा नौ नोकषायोंके यथासम्‍भव उदय होनेपर जो विरताविरतरूप परिणाम होता है वह संयमासंयम कहलाता है।

	विशेषार्थ – वर्तमान समयमें सर्वघाति स्‍पर्धकोंका उदयाभावी क्षय, आगामी कालकी अपेक्षा उन्‍हींका सदवस्‍थारूप उपशम और देशघाति स्‍पर्द्धकोंका उदय यह क्षयोपशमका लक्षण है। यह तो सुनिश्चित है कि अधिकतर देशघाति कर्म ऐसे होते हैं जिनमें देशघाति और सर्वघाति दोनों प्रकारके स्‍पर्धक पाये जाते हैं। केवल नौ नोकषाय और सम्‍यक् प्रकृति ये दस प्रकृतियाँ इसकी अपवाद हैं। इनमें मात्र देशघाति स्‍पर्धक ही पाये जाते हैं, अत: नौ नोकषायोंके सिवा शेष सब देशघाति कर्मोंका क्षयोपशम सम्‍भव है, क्‍योंकि पूर्वोक्त लक्षणके अनुसार क्षयोपशममें दोनों प्रकारकी शक्तिवाले कर्म लगते हैं। सम्‍यक् प्रकृति मिथ्‍यात्‍व व सम्‍यग्मिथ्‍यात्‍वसे मिलकर क्षायोपशमिक भावको जन्‍म देनेमें निमित्त होती है, इसलिए क्षायोपशमिक भावके कुल अठारह भेद ही घटित होते हैं। उदाहरणार्थ – ज्ञानावरणकी देशघाति प्रकृतियाँ चार हैं, अत: इनके क्षयोपशमसे चार ज्ञान प्रकट होते हैं, पर मिथ्‍यादृष्टिके तीन अज्ञान और सम्‍यग्‍दृष्टिके चार ज्ञान इस प्रकार क्षायोपशमिक ज्ञानके कुल भेद सात होते हैं। इसीसे अठारह क्षायोपशमिक भावोंमें इन सात ज्ञानोंकी परिगणना की जाती है। प्रकृतमें दर्शन तीन और लब्धि पाँच क्षायोपशमिक भाव हैं यह स्‍पष्‍ट ही है। शेष रहे तीन भाव सो ये वेदक सम्‍यक्‍त्‍व, संयमासंयम और संयम लिये गये हैं। इन स भावोंमें देशघाति स्‍पर्धकोंका उदय होता है, इसलिए इन्‍हें वेदक भाव भी कहते हैं। जितने भी क्षायोपशमिक भाव होते हैं वे देशघाति स्‍पर्धकोंके उदयसे वेदक भी कहलाते हैं यह उक्त कथनका तात्‍पर्य है। इसमें सर्वघाति स्‍पर्धकों या सर्वघाति प्रकृतियोंका वर्तमान समयमें अनुदय रहता है, इसलिए इनका उदय कालके एक समय पहले उदयरूप स्‍पर्धकों या प्रकृतिमें स्तिवुक संक्रमण हो जता है। प्रकृतमें इसे ही उदयाभावी क्षय कहते हैं। यहाँ स्‍वरूपसे उदय न होना ही क्षय रूपसे विवक्षित है। और आगामी कालमें उदयमें आने योग्‍य इन्‍हीं सर्वघाति स्‍पर्धकों व प्रकृतियोंका सदवस्‍थारूप उपशम रहता है। इसका आशय यह है कि वे सत्तामें रहते हैं। उदयवलिसे ऊपरके उन निषेकोंकी उदीरणा नहीं होती। मात्र उदयावलिमें स्तिवुक संक्रमणके द्वारा इनका उदय कालसे एक समय पहले सजातीय देशघाति प्रकृति या स्‍पर्धकरूपसे संक्रमण होता रहता है। सर्वघाति अंशका उदय और उदीरणा न होनेसे जीवका निजभाव प्रकाशमें आता है और देशघाति अंशका उदय रहने उसमें सदोषता आती है यह इस भावका तात्‍पर्य है। 

	अब जो इक्‍कीस प्रकारका औदयिक भाव कहा है उसके भेदोंका कथन करनेके लिए आगेका सूत्र कहते हैं –