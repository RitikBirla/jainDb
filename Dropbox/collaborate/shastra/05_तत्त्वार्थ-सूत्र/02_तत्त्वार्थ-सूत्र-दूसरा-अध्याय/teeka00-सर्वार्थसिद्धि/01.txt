सम्‍यग्‍दर्शनके विषयरूपसे जीवादि पदार्थोंका कथन किया। उनके आदिमें जो जीव पदार्थ आया है उसका स्‍वतत्त्‍व क्‍या है यह बतलानेके लिए आगेका सूत्र कहते हैं – 

जैसे कतक आदि द्रव्‍यके सम्‍बन्‍धसे जलमें कीचड़का उपशम हो जाता है उसी प्रकार आत्‍मामें कर्मकी निज शक्तिका कारणवशसे प्रकट न होना उपशम है। जैसे उसी जलको दूसरे साफ बर्तनमें बदल देनेपर कीचड़का अत्‍यन्‍त अभाव हो जाता है वैसे ही कर्मोंका आत्‍मासे सर्वथा दूर हो जाना क्षय है। जिस प्रकार उसी जलमें कतकादि द्रव्‍यके सम्‍बन्‍धसे कुछ कीचड़का अभाव हो जाता है और कुछ बना रहता है उसी प्रकार उभयरूप भाव मिश्र है। द्रव्‍यादि निमित्तके वशसे कर्मोंके फलका प्राप्‍त होना उदय है। और जिनके होनेमें द्रव्‍यका स्‍वरूपलाभमात्र कारण है वह परिणाम है। जिस भावका प्रयोजन अर्थात् कारण उपशम है वह औपशमिक भाव है। इसी प्रकार क्षायिक, क्षायोपशमिक, औदयिक और पारिणामिक भावोंकी व्‍युत्‍पत्ति कहनी चाहिए। ये पाँच भाव असाधारण हैं, इसलिए जीवके स्‍वतत्त्‍व कहलाते हैं। 

सम्‍यग्‍दर्शनका प्रकरण होनेसे उसके तीन भेदोंमेंसे सर्वप्रथम औपशमिक सम्‍यग्‍दर्शन होता है अतएव औपशमिक भावको आदिमें ग्रहण किया है। क्षायिक भाव औपशमिक भावका प्रतियोगी है और संसारी जीवोंकी अपेक्षा औपशमिक सम्‍यग्दृष्टियोंसे क्षायिक सम्‍यग्‍दृष्टि असंख्‍यातगुणे हैं अत: औपशमिक भावके पश्‍चात् क्षायिक भावको ग्रहण किया है। मिश्रभाव इन दोनोंरूप होता है और क्षायोपशमिक सम्‍यग्‍दृष्टि जीव औपशमिक और क्षायिक सम्‍यग्‍दृष्टियोंसे असंख्‍यातगुणे होते हें, अत: तत्‍पश्‍चात् मिश्रभावको ग्रहण किया है। इन सबसे अनन्‍तगुणे होनेके कारण इन सबके अन्‍तमें औदयिक और पारिणामिक भावोंको रखा है। 

शंका - यहाँ ‘औपशमिकक्षायिकमिश्रौदयिकपारिणामिका:’ इस प्रकार द्वन्‍द्व समास करना चाहिए। ऐसा करनेसे सूत्रमें दो ‘च’ शब्‍द नहीं रखने पड़ते हैं। 
समाधान – ऐसी शंका नहीं करनी चाहिए, क्‍योंकि सूत्रमें यदि ‘च’ शब्‍द न रखकर द्वन्‍द्व समास करते तो मिश्रकी प्रतीति अन्‍य गुणकी अपेक्षा होती। किन्‍तु वाक्‍यमें ‘च’ शब्‍दके रहनेपर उससे प्रकरणमें आये हुए औपशमिक और क्षायिक भावका अनुकर्षण हो जाता है। 

शंका - तो फिर सूत्रमें ‘क्षायोपशमिक’ पदका ही ग्रहण करना चाहिए ? 
समाधान - नहीं, क्‍योंकि क्षायोपशमिक पदके ग्रहण करनेमें गौरव है; अत: इस दोषको दूर करनेके लिए क्षायोपशमिक पदका ग्रहण न करके मिश्र पद रखा है। दोनोंकी अपेक्षासे मिश्र पद मध्‍यमें रखा है। औपशमिक और क्षायिकभाव भव्‍यके ही होते हैं। किन्‍तु मिश्रभाव अभव्‍यके भी होता है। तथा औदयिक और पारिणामिक भावोंके साथ भव्‍यके भी होता है। 

शंका - भावोंके लिंग और संख्‍या के समान स्‍वतत्त्‍वपदका वही लिंग और संख्‍या प्राप्‍त होती है। 
समाधान - नहीं, क्‍योंकि जिस पदको जो लिंग और संख्‍या प्राप्‍त हो गयी है उसका वही लिंग और संख्‍या बनी रहती है। स्‍वतत्त्‍वका व्‍युत्‍पत्तिलभ्‍य अर्थ है – स्‍वं तत्त्‍वं स्‍वतत्त्‍वम् – जिस वस्‍तुका जो भाव है वह तत्त्‍व है और स्‍व तत्त्‍व स्‍वतत्त्‍व है। 
	
विशेषार्थ - पाँच भावोंमें प्रारम्‍भके चार भाव निमित्तकी प्रधानतासे कहे गये हैं और अन्तिम भाव योग्‍यताकी प्रधानतासे। जगमें जितने कार्य होते हैं उनका विभागीकरण इसी हिसाबसे किया जाता है। कहीं निमित्तको प्रमुखता दी जाती है और कहीं योग्‍यताको। पर इससे अन्‍य वस्‍तुका कर्तृत्‍व अन्‍यमें मानना उचित नहीं। ऐसे विभागीकरणके दिखलानेका इतना ही प्रयोजन है कि जहाँ जिस कार्यका जो सुनिश्चित निमित्त हो उसका परिज्ञान हो जावे। यों तो कार्य अपनी योग्‍यतासे होता है, किन्‍तु जिसका जिसके होने के साथ सुनिश्चित अन्‍वय-व्‍यतिरेक पाया जाता है वह उसका सुनिश्चित निमित्त कहा जाता है। इस हिसाबसे विचार करनेपर औपशमिक, क्षायिक, क्षायोपशमिक और औदयिक ये चार नैमित्तिक भाव कहलाते हैं। 
	
उस एक आत्‍माके जो औपशमिक आदि भाव हैं, उनके कोई भेद हैं या नहीं ? भेद हैं। यदि ऐसा है तो इनके भेदोंका कथन करना चाहिए, इसलिए आगेका सूत्र कहते हैं –