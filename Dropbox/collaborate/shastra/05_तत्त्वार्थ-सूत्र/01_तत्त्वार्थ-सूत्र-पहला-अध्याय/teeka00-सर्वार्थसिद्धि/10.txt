शंका - सूत्र में ‘तत्’ पद किसलिए दिया है ? 
समाधान - जो दूसरे लोग सन्निकर्ष आदि को प्रमाण मानते हैं उनकी इस कल्‍पना के निराकरण करने के लिए सूत्र में ‘तत्’ पद दिया है। सन्निकर्ष प्रमाण है, इन्द्रिय प्रमाण है ऐसा कितने ही लोग मानते हैं इसलिए इनका निराकरण करने के लिए सूत्र में ‘तत्’ पद दिया है जिससे यह अर्थ स्‍पष्‍ट हो जाता है कि वे मत्‍यादि ही प्रमाण हैं, अन्‍य नहीं। 
	
शंका - सन्निकर्ष या इन्द्रिय को प्रमाण मानने में क्‍या दोष है ? 
समाधान - यदि सन्निकर्षको प्रमाण माना जाता है तो सूक्ष्‍म, व्‍यवहित और विप्रकृष्‍ट पदार्थों के अग्रहण का प्रसंग प्राप्‍त होता है; क्‍योंकि इनका इन्द्रियों से सम्‍बन्‍ध नहीं होता। इसलिए सर्वज्ञताका अभाव हो जाता है। यदि इन्द्रिय को प्रमाण माना जाता है तो वही दोष आता है, क्‍योंकि चक्षु आदि का विषय अल्‍प है और ज्ञेय अपरिमित हैं। 	
दूसरे सब इन्द्रियों का सन्निकर्ष भी नहीं बनता, क्‍योंकि चक्षु और मन प्राप्‍यकारी नहीं हैं, इसलिए भी सन्निकर्ष को प्रमाण नहीं मान सकते । चक्षु और मन के अप्राप्‍यकारित्‍व का कथन आगे कहेंगे।

शंका - यदि ज्ञान को प्रमाण मानते हैं तो फल का अभाव होता है। प्रकृत में ज्ञान को ही फल मानना इष्‍ट है अन्‍य पदार्थ को फल मानना इष्‍ट नहीं। पर यदि उसे प्रमाण मान लिया जाता है तो उसका कोई दूसरा फल नहीं प्राप्‍त हो सकता । किन्‍तु प्रमाण को फलवाला होना चाहिए। पर सन्निकर्ष या इन्द्रिय को प्रमाण मानने पर उससे भिन्‍न ज्ञानरूप फल बन जाता है ? 
समाधान - यह कहना युक्त नहीं, क्‍योंकि यदि सन्निकर्ष को प्रमाण और अर्थ के ज्ञान को फल मानते हैं तो सन्निकर्ष दो में रहनेवाला होने से उसके फलस्‍वरूप ज्ञान को भी दो में रहनेवाला होना चाहिए इसलिए घट-पटादि पदार्थों के भी ज्ञान की प्राप्ति होती है। 

शंका - आत्‍मा चेतन है, अत: उसी में ज्ञान का समवाय है ? 
समाधान - नहीं, क्‍योंकि आत्‍मा को ज्ञस्‍वभाव नहीं मानने पर सभी पदार्थ अचेतन प्राप्‍त होते हैं। यदि आत्‍मा को ज्ञस्‍वभाव माना जाता है, तो स्‍वमत का विरोध होता है। 
	
पहले पूर्वपक्षी ने जो यह कहा है कि ज्ञान को प्रमाण मानने पर फल का अभाव होता है सो यह कोई दोष नहीं; क्‍योंकि पदार्थ के ज्ञान होने पर प्रीति देखी जाती है। यद्यपि आत्मा ज्ञस्‍वभाव है तो भी वह कर्मों से मलीन है अत: इन्द्रियों के आलम्‍बन से पदार्थ का निश्‍चय होने पर उसके जो प्रीति उत्‍पन्‍न होती है वही प्रमाण का फल कहा जाता है। अथवा उपेक्षा या अज्ञान का नाश प्रमाण का फल है। राग-द्वेषरूप परिणामों का नहीं होना उपेक्षा है और अन्‍धकार के समान अज्ञान का दूर हो जाना अज्ञाननाश है। सो ये भी प्रमाण के फल हैं। 
	
प्रमाण शब्‍द का व्‍युत्‍पत्तिलभ्‍य अर्थ है- प्रमिणोति, प्रमीयतेऽनेन प्रमितिमात्रं वा प्रमाणम् =जो अच्‍छी तरह मान करता है, जिसके द्वारा अच्‍छी तरह मान किया जाता है या प्रमितिमात्र प्रमाण है। 

शंका - प्रमाण के द्वारा क्‍या जाना जाता है ? 
समाधान - जीवादि पदार्थ जाने जाते हैं। 

शंका - यदि जीवादि पदार्थों के ज्ञान में प्रमाण कारण है तो प्रमाण के ज्ञान के अन्‍य प्रमाण को कारण मानना चाहिए। और ऐसा मानने पर अनवस्‍था दोष प्राप्‍त होता है ? 
समाधान - जीवादि पदार्थों के ज्ञान में प्रमाण को कारण मानने पर अनवस्‍था दोष नहीं आता, जैसे दीपक। जिस प्रकार घटादि पदार्थों के प्रकाश करने में दीपक हेतु है और अपने स्‍वरूप के प्रकाश करने में भी वही हेतु है, इसके लिए प्रकाशान्‍तर नहीं ढूँढना पड़ता। उसी प्रकार प्रमाण भी है यह बात अवश्‍य मान लेनी चाहिए। अब यदि प्रमेय के समान प्रमाण के लिए अन्‍य प्रमाण माना जाता है तो स्‍वका ज्ञान नहीं होने से स्‍मृति का अभाव हो जाता है और स्‍मृति का अभाव हो जाने से व्‍यवहार का लोप हो जाता है।
	सूत्र में आगे कहे जानेवाले भेदों की अपेक्षा द्विवचन का निर्देश किया है। आगे कहेंगे ‘आद्ये परोक्षम्, प्रत्‍यक्षमन्‍यत्।‘ यह द्विवचन का निर्देश प्रमाण की अन्‍य संख्‍या के निराकरण करनेके लिए किया है।
	
विशेषार्थ - पिछले सूत्रमें पाँच सम्‍यग्‍ज्ञानोंकी चर्चा करके इस सूत्रमें उनकी प्रमाणता बतलायी गयी है। यों तो सम्‍यग्ज्ञान कहनेसे उनकी प्रमाणता सुतरां सिद्ध है, किन्‍तु दर्शनान्‍तरोंमें ज्ञानको मुख्‍यतया प्रमाण न मान कर सन्निकर्ष या इन्द्रिय आदिको प्रमाण माना गया है, इसलिए यहाँपर सन्निकर्ष आदि प्रमाण नहीं हैं, किन्‍तु ज्ञान ही प्रमाण है यह बतलाया गया है। सर्वार्थसिद्धि टीकामें मुख्‍यतया दो मतोंका उल्‍लेख करके उनकी आलोचना की गयी है। ये दोनों मत नैयायिक सम्‍मत हैं। नैयायिकोंने प्रत्‍यक्ष ज्ञानकी उत्‍पत्तिमें सन्निकर्ष और इन्द्रिय दोनोंको प्रमाण माना है। सन्निकर्ष प्रमाण है इस मत का उल्‍लेख न्‍यायभाष्‍यमें और इन्द्रिय प्रमाण है इस मतका उल्‍लेख उद्योतकरके न्‍यायवार्तिकमें पाया जाता है। परन्‍तु सर्वार्थसिद्धिकारने जब इस दूसरे मतका उल्‍लेख किया है, तो यह भी प्रथम मतके समान प्राचीन प्रतीत होता है। बहुत सम्‍भव है कि इस द्वारा सर्वार्थसिद्धिकारने सांख्‍यके ‘इन्द्रियवृत्ति प्रमाण है’ इस मतका उल्‍लेख किया हो तो कोई आश्‍चर्य नहीं। नैयायिक लोग प्रत्‍यक्षज्ञानकी उत्‍पत्तिमें सन्निकर्षको असाधारण कारण मानकर उसे प्रमाण मानते हैं। किन्‍तु आगे चलकर करणके ‘असाधारण कारणको करण कहते हैं’ इस लक्षणके स्‍थानमें ‘व्‍यापारवाले कारणको करण कहते हैं’ यह लक्षण भी प्रचलित हो गया जिससे सन्निकर्षके साथ उनके यहाँ इन्द्रियाँ भी प्रमाण मानी जाने लगीं। वे जब सन्निकर्षको प्रमाण मानते हैं तब ज्ञान उसका फल मान लिया जाता है और जब इन्द्रियों को प्रमाण मानते हैं तब भी सन्निकर्षको इन्द्रियोंका व्‍यापार मानकर ज्ञान उनका फल मान लिया जाता है। इसका यह अर्थ नहीं कि वे ज्ञानको प्रमाण ही नहीं मानते। उनके यहाँ ज्ञानको भी प्रमाण माना गया है। जब वे ज्ञानको प्रमाण मानते हैं तब हानबुद्धि और उपादानबुद्धि और उपेक्षाबुद्धि उसका फल माना जाता है किन्‍तु नैयायिकोंकी सन्निकर्ष और इन्द्रियको प्रमाण माननेकी बात समीचीन नहीं है यही निर्णय इस सूत्रकी टीकामें किया गया है। सन्निकर्षको प्रमाण माननेमें जो दोष प्राप्‍त होते हैं वे इस प्रकार हैं – 
1. सूक्ष्‍म, व्‍यवहित और विप्रकृष्‍ट पदार्थोंका ज्ञान नहीं हो सकता, इसलिए सर्वज्ञताका अभाव होता है। 
2. चक्षु और मन से ज्ञानकी उत्‍पत्ति नहीं हो सकती, क्‍योंकि ये अप्राप्‍यकारी हैं। 
3. प्रत्‍येक इन्द्रिय का अलग-अलग विषय मानना उचित नहीं, क्‍योंकि चक्षु का रूप के साथ सन्निकर्ष पाया जाने से जैसे वह रूपज्ञान का जनक है उसी प्रकार उसका रस के साथ भी सन्निकर्ष पाया जाता है अत: उससे रस का भी ज्ञान होना चाहिए। 
4. सन्निकर्ष एक का न होकर इन्द्रिय और अर्थ इन दो या दो से अधिक का होता है अत: सन्निकर्ष का फल जो ज्ञान है वह भी दोनों में होना चाहिए। 

इन्द्रिय को प्रमाण मानने में ये दोष आते हैं – 
1. सर्वज्ञता का अभाव होता है, क्‍योंकि इन्द्रियाँ सब पदार्थों को एक साथ जानने में असमर्थ हैं।
2. इन्द्रियोंसे सूक्ष्‍म, व्‍यवहित और विप्रकृष्‍ट पदार्थोंका ज्ञान सम्‍भव न होनेसे भी सर्वज्ञताका अभाव होता है। 
3. अनुमान आदि ज्ञानोंकी उत्‍पत्ति नहीं हो सकेगी, क्‍योंकि इन ज्ञानोकी उत्‍पत्ति इन्द्रियोंसे नहीं होती। सन्निकर्ष और इन्द्रियको प्रमाण मानने पर इसी प्रकार और भी दोष आते हैं। सन्निकर्ष और इन्द्रियको प्रमाण मानने वाले लोग ज्ञानको प्रमाण माननेपर एक बड़ी भारी आपत्ति यह देते हैं कि यदि ज्ञानको प्रमाण माना जाता है तो प्रमाण निष्‍फल हो जाता है। किन्‍तु उनकी यह आपत्ति भी समीचीन नहीं है, क्‍योंकि ज्ञानको प्रमाण माननेपर प्रीति, अज्ञाननाश, त्‍यागबुद्धि, ग्रहणबुद्धि और उपेक्षाबुद्धि आदि अनेक फल बन जाते हैं। उन्‍होंने भी जब ज्ञानको प्रमाण माना है तब ये ही फल माने हैं। न्‍यायभाष्‍यमें लिखा है कि ‘जब ज्ञान प्रमाण होता है तब हानबुद्धि, उपादानबुद्धि और उपेक्षाबुद्धि उसके फल प्राप्‍त होते हैं। इसलिए ज्ञानको ही सर्वत्र प्रमाण मानना चाहिए यही निष्‍कर्ष निकलता है। इससे पूर्वोक्त सभी दोषोंका निराकरण हो जाता है। 

इसके अतिरिक्त इस सूत्र की टीका में इन बातों पर और प्रकाश डाला गया है – 
1. प्रमाण की निरुक्ति। 
2. जीवादि पदार्थों के जानने के लिए जैसे प्रमाण माना गया है वैसे प्रमाण के जानने के लिए अन्‍य प्रमाण अपेक्षित नहीं, इसका खुलासा।  
3. सूत्र में ‘प्रमाणे’ इस प्रकार द्विवचन रखनेका कारण। ये विषय सुगम हैं।
	पहले कहे गये पाँच प्रकारके ज्ञान दो प्रमाणोंमें आ जाते हैं इस प्रकार सुनिश्चित हो जाने पर भी वे दो प्रमाण प्रत्‍यक्ष और अनुमान आदिक भी हो सकते हें अत: इस कल्‍पनाको दूर करनेके लिए आगेका सूत्र कहते हैं -