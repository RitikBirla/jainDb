आदिमें जो ज्ञान कहा है उसके ये पर्यायवाची शब्‍द जानने चाहिए, क्‍योंकि ये मतिज्ञानावरण कर्म के क्षयोपशमरूप अन्‍तरंग निमित्त से उत्‍पन्‍न हुए उपयोग को विषय करते हैं और इनकी श्रुतादिक में प्रवृत्ति नहीं होती। ‘मननं मति:, स्‍मरण स्‍मृति:, संज्ञानं संज्ञा, चिन्‍तनं चिन्‍ता और अभिनिबोधनमभिनिबोध:’ यह इनकी व्‍युत्‍पत्ति है। यथा सम्‍भव इनका दूसरा विग्रह जानना चाहिए। 
	यद्यपि इन शब्‍दोंकी प्रकृति अलग-अलग है अर्थात् यद्यपि ये शब्‍द अलग-अलग धातुसे बने हैं तो भी रूढि़से पर्यायवाची हैं। जैसे इन्‍द्र, शक्र और पुरन्‍दर। इनमें यद्यपि इन्‍दन आदि क्रियाकी अपेक्षा भेद है तो भी ये सब एक शचीपति की वाचक संज्ञाएँ हैं। अब यदि समभिरूढ नय की अपेक्षा इन शब्‍दों का अलग-अलग अर्थ लिया जाता है तो वह क्रम मति आदि शब्‍दों में भी पाया जाता है। किन्‍तु ये मति आदि मतिज्ञानावरण कर्म के क्षयोपशमरूप निमित्त से उत्‍पन्‍न हुए उपयोग को उल्‍लंघन नहीं करते हैं यह अर्थ यहाँ पर विवक्षित है। प्रकृत में ‘इति’ शब्‍द प्रकारवाची है जिससे यह अर्थ होता है कि इस प्रकार ये मति आदि मतिज्ञान के पर्यायवाची शब्‍द हैं। अथवा प्रकृत में मति शब्‍द अभिधेयवाची है जिसके अनुसार यह अर्थ होता है कि मति, स्‍मृति, संज्ञा, चिन्‍ता और अभिनिबोध इनके द्वारा जो अर्थ कहा जाता है वह एक ही है। 

	विशेषार्थ – इस सूत्रमें मतिज्ञानके पर्यायवाची नाम दिये गये हैं। षट्खण्‍डागमके प्रकृति अनुयोगद्वारमें भी मतिज्ञानके ये ही पर्यायवाची नाम आये हैं। अन्‍तर केवल यह है कि वहाँ मतिज्ञान नाम न देकर आभिनिबोधिकज्ञान नाम दिया है और फिर इसके संज्ञा, स्‍मृति, मति और चिन्‍ता ये चार पर्यायवाची नाम दिये हैं। इससे जो लोग प्रकृतमें मतिका अर्थ वर्तमान ज्ञान, स्‍मृतिका अर्थ स्‍मरणज्ञान, संज्ञाका अर्थ प्रत्‍यभिज्ञान, चिन्‍ताका अर्थ तर्क और अभिनिबोधका अर्थ अनुमान करते हैं वह विचारणीय हो जाता है। वास्‍तवमें यहाँ इन नामोंका विविध ज्ञानोंकी अपेक्षासे संग्रह नहीं किया गया है, किन्‍तु मतिज्ञानके पर्यायवाची नामोंकी अपेक्षासे ही संग्रह किया गया है। सूत्रकारने इसी अर्थमें इनका अनर्थान्‍तररूपसे निर्देश किया है। इस सूत्रकी टीकामें इन विशेषताओंपर प्रकाश डाला गया है। 
1. मति आदि शब्‍दोंके पर्यायवाची होनेमें हेतु। 
2. मति आदि शब्‍दोंकी व्‍युत्‍पत्ति। 
3. मति आदि शब्‍दोंमें प्रकृति भेद होनेपर भी उनके पर्यायवाचित्वका दृष्‍टान्‍त– द्वारा समर्थन।
4. समभिरूढनयकी अपेक्षा इनमें अर्थ भेद होने पर भी प्रकृत में ये पर्यायवाची क्‍यों हैं इनमें पुन: युक्ति। 
5. सूत्रमें आये हुए ‘इति’ शब्‍दकी सार्थकता। 

	मतिज्ञानके स्‍वरूप लाभमें क्‍या निमित्त है अब यह बतलाने के लिए आगेका सूत्र कहते हैं–