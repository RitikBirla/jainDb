ऋजु का अर्थ निर्वर्तित और प्रगुण है। 

शंका - किससे निर्वर्तित ? 
समाधान - दूसरे के मन को प्राप्‍त हुए वचन, काय और मनकृत अर्थ के विज्ञान से अनिर्वर्तित। जिसकी मति ऋजु है वह ऋजुमति कहलाता है। विपुल का अर्थ अनिर्वर्तित और कुटिल है। 

शंका - किससे अनिर्वर्तित ? 
समाधान - दूसरे के मनको प्राप्‍त हुए वचन, काय और मनकृत अर्थ के विज्ञानसे अनिवर्तित। जिसकी मति विपुल है वह विपुलमति कहलाता है। सूत्रमें जो ‘ऋजुविपुलमती’ पद आया है वह ऋजुमति और विपुलमति इन पदों से समसित होकर बना है। यहाँ एक ही मति शब्‍द पर्याप्‍त होनेसे दूसरे मति शब्‍दका प्रयोग नहीं किया । अथवा ऋजु और विपुल शब्‍द का कर्मधार‍य समास करनेके बाद इनका मति शब्‍दके साथ बहुव्रीहि समास कर लेना चाहिए। तब भी दूसरे मति शब्‍दकी आवश्‍यकता नहीं रहती। यह मन:पर्ययज्ञान दो प्रकारका है – ऋजुमति और विपुलमति। 
	
शंका - मन:पर्ययज्ञान के भेद तो कह दिये । अब उसका लक्षण कहना चाहिए। 
समाधान - वीर्यान्‍तराय और मन:पर्यय ज्ञानावरणके क्षयोपशम और अंगोपांग नामकर्मके आलम्‍बनसे आत्‍मामें जो दूसरेके मनके सम्‍बन्‍धसे उपयोग जन्‍म लेता है उसे मन:पर्ययज्ञान कहते हैं। 

शंका - यह ज्ञान मनके सम्‍बन्‍धसे होता है, अत: इसे मतिज्ञान होनेका प्रसंग आता है ? 
समाधान - नहीं, क्‍योंकि इस शंका का उत्तर पहले दे आये हैं। अर्थात् यहाँ मनकी अपेक्षामात्र है। दूसरेके मनमें अवस्थित अर्थको यह जानता है इतनी मात्र यहाँ मनकी अपेक्षा है। इनमेंसे ऋजुमति मन:पर्ययज्ञान कालकी अपेक्षा जघन्‍यसे जीवोंके और दो तीन भवोंको ग्रहण करता है, उत्‍कृष्‍टसे गति और आगतिकी अपेक्षा सात-आठ भवोंका कथन करता है। क्षेत्रकी अपेक्षा जघन्‍यसे गव्‍यूतिपृथक्‍त्‍व और उत्‍कृष्‍टसे योजनपृथक्‍त्‍वके भीतरकी बात जानता है, इससे बाहरकी नहीं। विपुलमति कालकी अपेक्षा जघन्‍यसे सात-आठ भवोंको ग्रहण करता है, उत्‍कृष्‍टसे गति ओर आगतिकी अपेक्षा असंख्‍यात भवोंका कथान करता है। क्षेत्रकी अपेक्षा जघन्‍यसे योजनापृथक्‍त्‍व और उत्‍कृष्‍टसे मानुषोत्तर पर्वतके भीतरकी बात जानता है, इससे बाहरकी बात नहीं जानता।
	
विशेषार्थ – तत्त्वार्थसूत्रके छठवें अध्‍यायके दसवें सूत्रके राजवार्तिकमें शंका-समाधानके प्रसंगसे मन:पर्ययज्ञानकी चर्चा की है। वहाँ बतलाया है कि मन:पर्ययज्ञान अपने विषयमें अवधिज्ञानके समान स्‍वमुखसे प्रवृत्ति नहीं होता है। किन्‍तु दूसरेके मनके सम्‍बन्‍धसे ही प्रवृत्त होता है, इसलिए जैसे मन अतीत और अनागत विषयोंका विचार तो करता है, पर साक्षात्‍कार नहीं करता। उसी प्रकार मन:पर्ययज्ञानी भी भूत और भविष्‍यत् विषयोंको जानता तो है पर सीधे तौरसे साक्षात्‍कार नहीं करता। इसी प्रकार यह वर्तमान विषयको भी मनोगत होने पर विशेषरूपसे जानता है। राजवार्तिकका यह कथन इतना स्‍पष्‍ट है जिससे मन:पर्ययज्ञानकी उपयोगात्‍मक दशाका स्‍पष्‍ट आभास मिल जाता है। इसका आशय यह है कि करता तो है यह मनकी पर्यायोंको ही विषय किन्‍तु तद्द्वारा पदार्थोंका ज्ञान हो जाता है। इसके दो भेद हैं – ऋजुमति और विपुलमति। 

पहले मन:पर्ययज्ञानके दो भेद कहे हैं उनका और विशेष ज्ञान करानेके लिए आगेका सूत्र कहते हैं – 