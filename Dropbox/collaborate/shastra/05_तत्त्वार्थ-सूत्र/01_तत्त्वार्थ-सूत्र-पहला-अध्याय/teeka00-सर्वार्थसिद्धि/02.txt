तत्त्व शब्‍द भाव सामान्‍य का वाचक है, क्‍योंकि ‘तत्’ यह सर्वनाम पद है और सर्वनाम सामान्‍य अर्थ में रहता है अत: उसका भाव तत्त्व कहलाया। यहाँ ‘तत्’ पद से कोई भी पदार्थ लिया गया है। आशय यह है कि जो पदार्थ जिस रूप से अवस्थित है उसका उस रूप होना यही तत्त्व शब्‍द का अर्थ है। अर्थ शब्‍द का व्‍युत्‍पत्तिलभ्‍य अर्थ है... अर्यते निश्‍चीयते इत्‍यर्थ: - जो निश्‍चय किया जाता है। यहाँ तत्त्व और अर्थ इन दोनों शब्‍दों के संयोग से तत्त्वार्थ शब्द बना है जो ‘तत्‍त्‍वेन अर्थस्‍तत्त्वार्थ:’ ऐसा समास करने पर प्राप्‍त होता है। अथवा भाव-द्वारा भाववाले पदार्थ का कथन किया जाता है, क्‍योंकि भाव भाववाले से अलग नहीं पाया जाता। ऐसी हालत में इसका समास होगा ‘तत्त्वमेव अर्थ: तत्त्वार्थ:’। तत्त्वार्थ का श्रद्धान तत्त्वार्थश्रद्धान कहलाता है। उसे ही सम्‍यग्‍दर्शन जानना चाहिए । 

शंका - दर्शन शब्द ‘दृशि’ धातु से बना है जिसका अर्थ आलोक है, अत: इससे श्रद्धानरूप अर्थ का ज्ञान नहीं हो सकता है ? 
समाधान - धातुओं के अनेक अर्थ होते हैं, अत: ‘दृशि’ धातु का श्रद्धानरूप अर्थ करने में कोई दोष नहीं है। 

शंका - यहाँ ‘दृशि’ धातु का प्रसिद्ध अर्थ क्‍यों छोड़ दिया है ? 
समाधान - मोक्षमार्ग का प्रकरण होने से। तत्त्वार्थों का श्रद्धान आत्‍मा का परिणाम है वह मोक्ष का साधन बन जाता है, क्‍योंकि वह भव्‍यों के ही पाया जाता है, किन्‍तु आलोक चक्षु आदि के निमित्त से होता है जो साधारण रूप से सब संसारी जीवों के पाया जाता है, अत: उसे मोक्षमार्ग मानना युक्त नहीं है।

शंका - सूत्रमें ‘तत्त्वार्थश्रद्धानम्’ के स्‍थान में ‘अर्थश्रद्धानम्’ इतना कहना पर्याप्‍त है ? 
समाधान - इससे अर्थ  शब्‍द के धन, प्रयोजन और अभिधेय आदि जितने भी अर्थ हैं उन सबके ग्रहण का प्रसंग आता है जो युक्त नहीं है, अत: ‘अर्थश्रद्धानम्’ केवल इतना नहीं कहा है। 

शंका - तब ‘तत्त्वश्रद्धानम्’ इतना ही ग्रहण करना चाहिए ? 
समाधान - इससे केवल भाव मात्र के ग्रहण का प्रसंग प्राप्‍त होता है। कितने ही लोग (वैशेषिक) तत्त्व पद से सत्ता, द्रव्‍यत्‍व, गुणत्‍व और कर्मत्‍व इत्‍यादि का ग्रहण करते हैं। अब यदि सूत्र में ‘तत्त्वश्रद्धानम्’ इतना ही रहने दिया जाता है तो इससे इन सबका श्रद्धान करना सम्‍यग्‍दर्शन प्राप्‍त होता है जो युक्त नहीं है। अथवा तत्त्व शब्‍द एकत्‍ववाची है, इसलिये सूत्र में केवल तत्त्व पद के रखने से ‘सब सर्वथा एक हैं’ इस प्रकार स्‍वीकार करने का प्रसंग प्रा‍प्‍त होता है। ‘यह सब दृश्‍य व अदृश्‍य जग पुरुषस्‍वरूप ही है’ ऐसा किन्‍हीं ने माना भी है। किन्‍तु ऐसा मानने पर प्रत्‍यक्ष और अनुमान से विरोध आता है, अत: इन सब दोषों के दूर करने के लिए सूत्र में ‘तत्त्व’ और ‘अर्थ’ इन दोनों पदों का ग्रहण किया है। सम्‍यग्‍दर्शन दो प्रकार का है – सराग सम्‍यग्‍दर्शन और वीतराग सम्‍यग्‍दर्शन। प्रशम, संवेग, अनुकम्‍पा और आस्तिक्‍य आदि की अभिव्‍यक्ति लक्षणवाला [[सराग सम्‍यग्‍दर्शन]] है और आत्‍मा की विशुद्धिमात्र [[वीतराग सम्‍यग्‍दर्शन]] है।

विशेषार्थ - इस सूत्रमें सम्‍यग्‍दर्शनके लक्षणका निर्देश करते हुए बतलाया है कि जीवादि पदार्थों के श्रद्धान को सम्‍यग्‍दर्शन कहते हैं। 

इस सूत्रकी व्‍याख्‍या करते हुए टीकामें मुख्‍यतया चार बातों को स्‍पष्‍ट किया गया है। वे चार बातें ये हैं – 
1. तत्त्व और अर्थ शब्‍दके निरुक्‍त्‍यर्थ का निर्देश करके तत्त्वार्थ शब्द कैसे निष्‍पन्‍न  हुआ है ? 
2.‘दृशि’ धातु का अर्थ श्रद्धान करना क्‍यों लिया गया है ? 
3. तत्त्व और अर्थ इन दोनों पदों को स्‍वीकार करने से क्‍या लाभ है ? 
4. सम्‍यग्‍दर्शन के कितने भेद हैं और उनका क्‍या स्‍वरूप है? 

प्रकृत में यद्यपि ‘तत्’ सर्वनाम पद है और ‘त्‍व’ प्रत्‍यय भाव अर्थ में आया है, अत: ‘तत्त्व’ शब्‍द भाव सामान्‍य का वाचक है और अर्थपद द्रव्‍यवाची है। तथापि अर्थ शब्‍द के धन, प्रयोजन, अभिधेय, निवृत्ति, विषय, प्रकार और वस्‍तु आदि अनेक अर्थ पाये जाते हैं, अत: इन सबका श्रद्धान करना सम्‍यग्‍दर्शन न कहलावे, इसलिए तो सूत्रकार ने सूत्र में केवल अर्थपद नहीं रखा है। इसी प्रकार विभिन्‍न मतों में तत्त्व शब्‍द के भी अनेक अर्थ प्रसिद्ध हैं। वैशेषिक लोग ‘तत्त्व‘ पद से सत्ता, द्रव्‍यत्‍व, गुणत्‍व और कर्मत्‍व का ग्रहण करते हैं। उनके यहाँ सामान्‍य और विशेष ये दोनों स्‍वतन्‍त्र पदार्थ माने गये हैं। अब यदि सूत्र में केवल ‘तत्त्व’ पद रखा जाता है तो सत्ता, द्रव्‍यत्‍व, गुणत्‍व और कर्मत्‍व इनका श्रद्धान करना भी सम्‍यग्‍दर्शन समझा जा सकता है जो युक्त नहीं है, इसलिए सूत्रकार ने सूत्र में केवल तत्त्वपद नहीं रखा है। इसी प्रकार परमब्रह्मवादियों ने नाना तत्‍त्‍वों को न मानकर ब्रह्मनाम का एक ही तत्त्व माना है। उनके मत से यह जग एक पुरुषरूप ही है, इसलिए इस हिसाब से विचार करने पर ‘तत्त्व’ पद ब्रह्म का वाची प्राप्‍त होता है जो युक्त नहीं है, इसलिए भी सूत्रकार ने सूत्र में केवल तत्त्वपद नहीं रखा है। यहाँ तत्त्वार्थ से जीवादिक वे सब पदार्थ लिये गये हैं जिनका आगे चौथे सूत्र में वर्णन किया है। परमार्थरूप का श्रद्धान करना सम्‍यग्‍दर्शन है यह इस सूत्र का तात्‍पर्य है। सम्‍यग्‍दर्शन में दर्शन श‍ब्‍द आया है। उसका एक अर्थ आलोक होता है तथापि यहाँ इसका श्रद्धान अर्थ लिया गया है, क्‍योंकि दर्शन का आलोक अर्थ लेने पर चक्षु आदि के निमित्त से होने के कारण वह चक्षुरिन्द्रिय आदि सब संसारी जीवों के प्राप्‍त होता है, अत: प्रकृत में वह उपयोगी नहीं ठहरता। किन्‍तु तत्त्वार्थ विषयक श्रद्धान भव्‍यों में भी किसी-किसी आसन्‍नभव्‍य के ही पाया जाता है जो प्रकृत में उपयोगी है, अत: यहाँ दर्शनका अर्थ आलोक न करके श्रद्धान किया है। आशय यह है कि जीवादि नौ पदार्थों में भूतार्थरूप से एक त्रिकाली अखण्‍ड आत्‍मा ही प्रद्योतित हो रहा है, अत: ऐसे निजात्‍मा की अनुभूति ही सम्‍यग्‍दर्शन है। प्रत्‍येक आत्‍मा स्‍वयं ज्ञानस्‍वरूप है, अत: ज्ञानानुभूति ही आत्‍मानुभूति है और वही सम्‍यग्‍दर्शन है यह इसका भाव है। प्रकृत में सम्‍यग्‍दर्शन के जो दो भेद किये गये हैं - एक सराग सम्‍यग्‍दर्शन और दूसरा वीतराग सम्‍यग्‍दर्शन सो प्रशम, संवेग, अनुकम्‍पा और आस्तिक्‍य ये चार ऐसे चिह्न हैं जो आत्‍मविशुद्धिरूप परमार्थ सम्‍यग्‍दर्शन के ज्ञापक हैं। इसलिए इस अपेक्षा व्‍यवहार से इन्‍हें भी सम्‍यग्‍दर्शन कहा गया है। किन्‍तु इसे जो परमार्थस्‍वरूप जानते हैं यह उनकी भूल है। नियम यह है कि जितनी सम्‍यग्‍दर्शनादि स्‍वभावपर्याय होती है, वे मात्र स्‍वत: सिद्ध, अनादि-अनन्‍त, कर्म से अनावृत होने के कारण नित्‍य उद्योतस्‍वरूप और विशद ज्‍योतिज्ञापक आत्‍मा का अपने उपयोग का अवलम्‍बन लेने से ही उत्‍पन्‍न होती हैं। इसीलिए मूल में सम्‍यग्‍दर्शनरूप स्‍वभावपर्याय को आत्‍मविशुद्धिमात्र कहा है, क्‍योंकि यह मिथ्‍यात्‍व आदि कर्मों के उदय में न होकर उनके उपशम, क्षय और क्षयोपशम के होने पर ही होता है। इतना अवश्‍य है कि यह सम्‍यग्‍दर्शन चौथे आदि गुणस्थानों में भी पाया जाता है, अत: इसके सद्भाव में जो पराश्रित प्रशमादि भाव होते हैं, वे इसके ज्ञापक या सूचक होने से निमित्तपने की अपेक्षा कारण में कार्य का उपचार करके इन्‍हें व्‍यवहार से सराग सम्‍यग्‍दर्शन कहा गया है। रागादि की तीव्रता का न होना [[प्रशमभाव]] है। संसार से भीतरूप परिणाम का होना [[संवेगभाव]] है। सब जीवों में दयाभाव रख कर प्रवृत्ति करना [[अनुकम्‍पा]] है और जीवादिपदार्थ सत्‍स्‍वरूप हैं, लोक अनादि अनिधन है, इसका कर्ता कोई नहीं है तथा निमित्त-नैमि‍त्तिक भाव के रहते हुए भी अपने परिणामस्‍वभाव के कारण सबका परिणमन स्‍वयं होता है, आगम और सद्‌गुरु के उपदेशानुसार ऐसी प्रांजल बुद्धि का होना [[आस्तिक्‍यभाव]] है।

अब जीवादि पदार्थों को विषय करने वाला यह सम्‍यग्‍दर्शन किस प्रकार उत्‍पन्न होता है इस बा‍त के बतलाने के लिए आगे का सूत्र कहते हैं - 
