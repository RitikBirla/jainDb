निसर्ग का अर्थ स्‍वभाव है और अधिगम का अर्थ पदार्थ का ज्ञान है। सूत्र में इन दोनों का हेतुरूप से निर्देश किया है। 

शंका - इन दोनों का किसके हेतुरूप से निर्देश किया है ? 
समाधान - क्रिया के। 

शंका - वह कौन-सी क्रिया है ? 
समाधान - ‘उत्पन्‍न होता है’ यह क्रिया है। यद्यपि इसका उल्‍लेख सूत्र में नहीं किया है तथापि इसका अध्‍याहार कर लेना चाहिए, क्‍योंकि सूत्र उपस्‍कार सहित होते हैं। यह सम्‍यग्‍दर्शन निसर्ग से और अधिगम से उत्‍पन्‍न होता है यह इस सूत्र का तात्‍पर्य है।

शंका - निसर्गज सम्‍यग्‍दर्शन में पदार्थों का ज्ञान होता है या नहीं। यदि होता है तो वह भी अधिगमज ही हुआ, उससे भिन्‍न नहीं। यदि नहीं होता है तो जिसने पदार्थों को नहीं जाना है उसे उनका श्रद्धान कैसे हो सकता है ? 
समाधान - यह कोई दोष नहीं, क्‍योंकि दोनों सम्‍यग्‍दर्शनों में दर्शनमोहनीय का उपशम, क्षय या क्षयोपशमरूप अन्‍तरंग कारण समान है। इसके रहते हुए जो बाह्य उपदेश के बिना होता है वह नैसर्गिक सम्‍यग्‍दर्शन है और जो बाह्य उपदेशपूर्वक जीवादि पदार्थों के ज्ञान के निमित्त से होता है वह अधिगमज सम्‍यग्‍दर्शन है। यही इन दोनोंमें भेद है।

शंका - सूत्र में ‘तत्’ पद का ग्रहण किसलिए किया है ? 
समाधान - इस सूत्र से पूर्व के सूत्र में सम्‍यग्‍दर्शन का ग्रहण किया है उसी का निर्देश करने के लिए यहाँ ‘तत्’ पद का ग्रहण किया है। अनन्‍तरवर्ती सूत्र में सम्‍यग्‍दर्शन का ही उल्‍लेख किया है उसे ही यहाँ ‘तत्’ इस पद-द्वारा निर्दिष्‍ट किया गया है। यदि ‘तत्’ पद न देते तो मोक्षमार्ग का प्रकरण होने से उसका यहाँ ग्रहण हो जाता। 

शंका - ‘अगले सूत्र में जो विधि-निषेध किया जाता है वह अव्‍य‍वहित पूर्व का ही समझा जाता है’ इस नियम के अनुसार अनन्‍तरवर्ती सूत्र में कहे गये सम्‍यग्‍दर्शन का ग्रहण स्‍वत:सिद्ध है, अत: सूत्र में ‘तत्’ पद देने की आवश्‍यकता नहीं है ? 
समाधान - नहीं, क्‍योंकि ‘समीपवर्ती से प्रधान बलवान् होता है’ इस नियम के अनुसार यहाँ मोक्षमार्ग का ही ग्रहण होता। किन्‍तु य‍ह बात इष्‍ट नहीं है अत: सूत्र में ‘तत्’ पद दिया है।

विशेषार्थ - इस सूत्रमें सम्‍यग्दर्शन की उत्‍पत्ति के निमित्‍तों पर विचार किया गया है। आगम में पाँच लब्धियों में एक देशना लब्धि बतलायी है। जिस जीव ने वर्तमान पर्याय में या पूर्व पर्याय में कभी भी जीवादि पदार्थविषयक उपदेश बुद्धिपूर्वक नहीं स्‍वीकार किया है उसे सम्‍यग्‍दर्शन की प्राप्ति नहीं हो सकती। किन्‍तु जिस जीव को इस प्रकार के उपदेश का योग बन गया है उसे तत्‍काल या कालान्‍तर में सम्‍यग्‍दर्शन प्राप्‍त हो सकता है। यहाँ इसी अपेक्षा से सम्‍यग्‍दर्शन के दो भेद किये गये हैं। जो सम्‍यग्‍दर्शन वर्तमान में उपदेश के निमित्त से होता है वह अधिगमज सम्‍यग्‍दर्शन है और जो वर्तमान में बिना उपदेश के होता है वह निसर्गज सम्‍यग्‍दर्शन है यह इस सूत्र का भाव है। यद्यपि अधिगम शब्द का अर्थ ज्ञान है तथापि प्रकृतमें इसका अर्थ परोपदेशपूर्वक होने वाला ज्ञान लेना चाहिए। इसी से निसर्ग शब्‍द का अर्थ ‘परोपदेश के बिना’ फलित हो जाता है। यद्यपि इन दोनों सम्‍यग्‍दर्शनों में दर्शनमोहनीय का उपशम, क्षय या क्षयोपशमरूप अन्‍तरंग कारण समान है, तथापि बाह्य उपदेश और अनुपदेश की अपेक्षा इन दोनों में भेद है। यहाँ यह शंका उत्‍पन्‍न होती है कि क्षायिक सम्‍यग्‍दर्शन जबकि केवली ओर श्रुतकेवली के पादमूल में ही होता है तब उसमें सम्‍यग्‍दर्शन का निसर्गज भेद न घटकर केवल अधिगमज यही भेद घट सकता है, फिर क्‍या कारण है कि टीका में अन्‍तरंग कारणों का निर्देश करते समय उपशम और क्षयोपशम के साथ क्षय का भी निर्देश किया है। सो इस शंका का समाधान यह है कि दूसरे और तीसरे नरक से आकर जो जीव तीर्थंकर होते हैं उनके लिए क्षायिक सम्‍यग्‍दर्शन की प्राप्ति में परोपदेश की आवश्‍यकता नहीं होती, किन्‍तु परोपदेश के बिना ही उनके क्षायिक सम्‍यग्‍दर्शन की प्राप्ति होती हुई देखी जाती है, अत: क्षायिक सम्‍यग्‍दर्शन में भी निसर्गज और अधिमगज ये दो भेद घट जाते हैं। यही कारण है कि प्रकृत में तीनों प्रकार के सम्‍यग्‍दर्शनों को निसर्गज और अधिगमज के भेद से दो-दो प्रकार का बतलाया है। जीवादि पदार्थों का श्रद्धान करना सम्‍यग्‍दर्शन है यह पहले कह आये हैं। 

अब तत्त्व कौन-कौन हैं इस बात के बतलाने के लिए आगे का सूत्र कहते हैं-