विषय और विषयीके सम्‍बन्‍धके बाद होनेवाले प्रथम ग्रहणको [[अवग्रह]] कहते हैं। विषय और विषयी का सन्निपात होने पर दर्शन होता है उसके पश्‍चात् जो पदार्थ का ग्रहण होता है वह अवग्रह कहलाता है। जैसे चक्षु इन्द्रियके द्वारा ‘यह शुक्‍ल रूप है’ ऐसा ग्रहण करना अवग्रह है। 
अवग्रह के द्वारा ग्रहण किये गये पदार्थों में उसके विशेष के जानने की इच्‍छा [[ईहा]] कहलाती है। जैसे, जो शुक्‍ल रूप देखा है ‘वह क्‍या वकपंक्ति है’ इस प्रकार विशेष जानने की इच्‍छा या ‘वह क्‍या पताका है’ इस प्रकार विशेष जानने की इच्‍छा ईहा है। 
विशेष के निर्णय द्वारा जो यथार्थ ज्ञान होता है उसे [[अवाय]] कहते हैं। जैसे उत्‍पतन, निपतन और पक्षविक्षेप आदि के द्वारा ‘यह वकपंक्ति ही ध्‍वजा नहीं है’ ऐसा निश्‍चय होना अवाय है। 
जानी हुई वस्‍तु का जिस कारण कालान्‍तर में विस्‍मरण नहीं होता उसे [[धारणा]] कहते हैं। जैसे यह वही वकपंक्ति है जिसे प्रात:काल मैंने देखा था ऐसा जानना धारणा है। सूत्र में इन अवग्रहादिक का उपन्‍यासक्रम इनके उत्‍पत्तिक्रम की अपेक्षा किया है। तात्‍पर्य यह है कि जिस क्रम से ये ज्ञान उत्‍पन्‍न होते हैं उसी क्रमसे इनका सूत्रमें निर्देश किया है। 
	
विशेषार्थ – इस सूत्र में मतिज्ञान के चार भेद किये हैं सो ये भेद मतिज्ञान की उपयोगरूप अवस्‍था की प्रधानता से किये गये हैं। इससे इसका क्षयोपशम भी इतने प्रकारका मान लिया गया है। पदार्थको जानते समय किस क्रमसे वह उसे जानता है यह इन भेदों-द्वारा बतलाया गया है यह इस कथनका तात्‍पर्य है। भेदके स्‍वरूपका निर्देश टीकामें किया ही है। विशेष वक्‍त्‍वय इतना है कि यह ज्ञान किसी विषयको जानते समय उसीको जानता है। एक विषयके निमित्तसे इसका दूसरे विषयमें प्रवेश नहीं होने पाता। टीकामें अवग्रह आदिके जो दृष्‍टान्‍त दिये हैं सो उनका वर्गीकरण इसी दृष्टिसे किया गया है। 
	
इस प्रकार अवग्रह आदिका कथन किया। अब इनके भेदोंके दिखलानेके लिए आगेका सूत्र कहते हैं – 