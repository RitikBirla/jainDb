जिन जीवादि पदार्थों का नाम आदि निक्षेप विधि के द्वारा विस्‍तार से कथन किया है उनका स्‍वरूप दोनों प्रमाणों और विविध नयों के द्वारा जाना जाता है। प्रमाण और नयों के लक्षण और भेद आगे कहेंगे। प्रमाण के दो भेद हैं – स्‍वार्थ और परार्थ। श्रुतज्ञान को छोड़कर शेष सब ज्ञान स्‍वार्थ प्रमाण हैं। परन्‍तु श्रुतज्ञान स्‍वार्थ और परार्थ दोनों प्रकार का है। ज्ञानात्‍मक प्रमाण को स्‍वार्थ प्रमाण कहते हैं और वचनात्‍मक प्रमाण परार्थ प्रमाण कहलाता है। इनके भेद नय हैं। 

शंका - नय शब्‍द में थोड़े अक्षर हैं, इ‍सलिए सूत्र में उसे पहले रखना चाहिए ? 
समाधान - यह कोई दोष नहीं, क्‍योंकि प्रमाण श्रेष्‍ठ है, अत: उसे पहले रखा है। ‘श्रेष्‍ठता सबसे बलवती होती है’ ऐसा नियम है। 

शंका - प्रमाण श्रेष्‍ठ क्‍यों है ? 
समाधान - क्‍योंकि प्रमाण से ही नयप्ररूपणा की उत्‍पत्ति हुई है, अ‍त: प्रमाण श्रेष्ठ है। आगम में ऐसा कहा है कि वस्‍तु को प्रमाण से जानकर अनन्‍तर किसी एक अवस्‍था द्वारा पदार्थ का निश्‍चय करना नय है। दूसरे, प्रमाण समग्र को विषय करता है। आगम में कहा है कि ‘सकलादेश प्रमाण का विषय है और विकलादेश नय का विषय है।‘इसलिए भी प्रमाण श्रेष्‍ठ है। नय के दो भेद हैं – द्रव्‍यार्थिक और पर्यायार्थिक। पर्यायार्थिक नय का विषय भावनिक्षेप है और शेष तीन को द्रव्‍यार्थिक नय ग्रहण करता है, क्‍योंकि नय द्रव्‍यार्थिक सामान्‍यरूप है। द्रव्‍य जिसका प्रयोजन है वह द्रव्‍यार्थिकनय है और पर्याय जिसका प्रयोजन है वह पर्यायार्थिक नय है। तथा द्रव्‍य और पर्याय ये सब मिल कर प्रमाण के विषय हैं।

विशेषार्थ - इस सूत्र में ज्ञान के प्रमाण और नय ऐसे भेद करके उनके द्वारा ‘जीवादि पदार्थों का ज्ञान होता है यह बतलाया गया है। इसकी व्‍याख्‍या करते हुए टीका में मुख्‍यतया चार बातों पर प्रकाश डाला गया है – 
1. ज्ञान के पाँच भेदों में-से किस ज्ञान का प्रमाण और नय इनमें-से किसमें अन्‍तर्भाव होता है। 
2. नय शब्‍द में अल्‍प अक्षर होने पर भी सूत्र में प्रमाण शब्‍द पहले रखने का कारण। 
3. नय के भेद करके चार निक्षेपों में-से कौन निक्षेप किस नय का विषय है इसका विचार। 
4. प्रमाण के विषय की चर्चा। 

प्रथम बातको स्‍पष्‍ट करते हुए जो कुछ लिखा है उसका आशय यह है कि ज्ञानके पाँच भेदोंमें-से श्रुतज्ञानके सिवा चार ज्ञान मात्र ज्ञानरूप माने गये हैं। साथ ही वे वितर्क रहित हैं, इसलिए उनका अन्‍तर्भाव प्रमाण ज्ञानमें ही होता है। किन्‍तु श्रुतज्ञान ज्ञान और वचन उभय रूप माना गया है। साथ ही वह सवितर्क है, इसलिए इसके प्रमाणज्ञान और नयज्ञान ऐसे दो भेद हो जाते हैं। यहाँ यह शंका की जा सकती है कि श्रुतज्ञान जबकि शेष ज्ञानोंके समान ज्ञानका ही एक भेद है तो फिर इसे ज्ञान और वचन उभयरूप क्‍यों बतलाया है? समाधान है‍ कि आगमरूप द्रव्‍य श्रुतका अन्‍तर्भाव श्रुतमें किया जाता है, इसलिए द्रव्‍य श्रुतको भी उपचारसे श्रुतज्ञान कहा गया है। दूसरी बातको स्‍पष्‍ट करते हुए प्रमाणकी श्रेष्‍ठतामें दो हेतु दिये हैं। प्रथम हेतु तो यह दिया है कि नय प्ररूपणाकी उत्‍पत्ति प्रमाणज्ञानसे होती है, अत: प्रमाण श्रेष्‍ठ है। इसका आशय यह है कि जो पदार्थ प्रमाणके विषय हैं उन्‍हींमें विवक्षाभेदसे नयकी प्रवृत्ति होती है अन्‍यमें नहीं, अत: प्रमाण श्रेष्‍ठ है। दूसरा हेतु यह दिया है कि सकलादेश प्रमाणके अधीन है और विकलादेश नयके अधीन है अत: प्रमाण श्रेष्‍ठ है। आशय यह है कि प्रमाण समग्रको विषय करता है और नय एकदेश को विषय करता है, अत: प्रमाण श्रेष्‍ठ है। जो वचन कालादिककी अपेक्षा अभेदवृत्तिकी प्रधानतासे या अभेदोपचारसे प्रमाणके द्वारा स्‍वीकृत अनन्‍त धर्मात्‍मक वस्‍तुका एक साथ कथन करता है उसे सकलादेश कहते हैं। और जो वचन कालादिककी अपेक्षा भेदवृत्तिकी प्रधानतासे या भेदोपचारसे नयके द्वारा स्‍वीकृत वस्‍तु धर्मका क्रमसे कथन करता है उसे विकलादेश कहते हैं। इनमें-से प्रमाण सकलादेशी होता है और नय विकलादेशी, अत: प्रमाण श्रेष्‍ठ माना गया है यह उक्त कथन का तात्‍पर्य है।तीसरी बातको स्‍पष्‍ट करते हुए नयके द्रव्‍यार्थिक और पर्यायार्थिक ऐसे दो भेद करके जो नामादि तीन निक्षेपों को द्रव्‍यार्थिक नयका और भाव निक्षेप को पर्यायार्थिक नयका विषय बतलाया है सो इसका यह अभिप्राय है कि नाम, स्‍थापना और द्रव्‍य ये तीनों निक्षेप सामान्‍यरूप हैं, अत: इन्‍हें द्रव्‍यार्थिक नयका विषय बतलाया है और भावनिक्षेप पर्यायरूप है, अत: इसे पर्यायार्थिक नयका विषय बतलाया है। यहाँ इतना विशेष जानना कि नामको सादृश्‍य सामान्‍यात्‍मक माने बिना शब्‍दव्‍यवहारकी प्रवृत्ति नहीं हो सकती है, इसलिए नाम निक्षेप द्रव्‍यार्थिक नयका विषय है और जिसकी जिसमें स्‍थापना की जाती है उनमें एकत्‍वका अध्‍यवसाय किये बिना स्‍थापना नहीं बन सकती है, इसलिए स्‍थापना द्रव्‍यार्थिक नयका विषय है। शेष कथन सुगम है।

इस प्रकार प्रमाण और नय के द्वारा जाने गये जीवादि पदार्थों के जानने के दूसरे उपाय बतलाने के लिए आगे का सूत्र कहते हैं –
