अक्ष शब्‍दका व्‍युत्‍पत्तिलभ्‍य अर्थ है – ‘‘अक्ष्‍णोति व्‍याप्‍नोति जानतीत्‍यक्ष आत्‍मा।’’ अक्ष, व्‍याप और ज्ञा ये धातुएँ एकार्थक हैं, इसलिए अक्ष का अर्थ आत्‍मा होता है। इस प्रकार क्षयोपशमवाले या आवरणरहित केवल आत्‍मा के प्रति जो नियत है अर्थात् जो ज्ञान बाह्य इन्द्रियादिक की अपेक्षा से न होकर केवल क्षयोपशमवाले या आवरणरहित आत्‍मा से होता है वह प्रत्‍यक्ष ज्ञान कहलाता है। 

शंका - अवधिदर्शन और केवलदर्शन भी अक्ष अर्थात् आत्‍मा के प्रति नियत हैं अत: प्रत्‍यक्ष शब्‍द के द्वारा उनका भी ग्रहण प्राप्‍त होता है ? 
समाधान - यह कोई दोष नहीं, क्‍योंकि प्रकृत में ज्ञान शब्‍द की अनुवृत्ति है, जिससे दर्शन का निराकरण हो जाता है। 

शंका - यद्यपि इससे दर्शन का निराकरण हो जाता है तो भी विभंगज्ञान केवल आत्‍मा के प्रति नियत है अत: उसका ग्रहण प्राप्‍त होता है ? 
समाधान - यहाँ ‘सम्‍यक्’ पद का अधिकार है, अत: उसका निराकरण हो जाता है। तात्‍पर्य यह है कि इस सूत्रमें ‘सम्यक्’ पद की अनुवृत्ति होती है, जिससे ज्ञान विशेष्‍य हो जाता है इसलिए विभंगज्ञान का निराकरण हो जाता है। क्‍योंकि विभंगज्ञान मिथ्‍यादर्शन के उदय से विपरीत पदार्थ को विषय करता है, इसलिए वह समी‍चीन नहीं है। 

शंका - जो ज्ञान इन्द्रियों के व्‍यापार से उत्‍पन्‍न होता है वह प्रत्‍यक्ष है और जो इन्द्रियों के व्‍यापार से रहित होकर विषय को ग्रहण करता है वह परोक्ष है। प्रत्‍यक्ष और परोक्ष का यह अविंसवादी लक्षण मानना चाहिए ? 
समाधान - यह कहना ठीक नहीं, क्‍योंकि उक्त लक्षण के मानने पर आप्‍त के प्रत्‍यक्ष ज्ञान का अभाव प्राप्‍त होता है। यदि इन्द्रियों के निमित्त से होने वाले ज्ञान को ही प्रत्‍यक्ष कहा जाता है तो ऐसा मानने पर आप्‍त के प्रत्‍यक्ष ज्ञान नहीं हो सकता, क्‍योंकि आप्‍त के इन्द्रियपूर्वक पदार्थका ज्ञान नहीं होता। कदाचित् उसके भी इन्द्रियपूर्वक ही ज्ञान माना जाता है तो उसके सर्वज्ञता नहीं रहते। 

शंका - उसके मानस प्रत्‍यक्ष होता है ? 
समाधान - मन के प्रयत्‍न से ज्ञान की उत्‍पत्ति मानने पर सर्वज्ञत्‍व का अभाव ही होता है। 

शंका - आगम से सब पदार्थों का ज्ञान हो जायगा। 
समाधान - नहीं, क्‍योंकि आगम प्रत्‍यक्षज्ञानपूर्वक प्राप्‍त होता है। 

शंका - योगी प्रत्‍यक्ष नाम का एक अन्‍य दिव्‍य ज्ञान है। 
समाधान - तो भी उसमें प्रत्‍यक्षता नहीं बनती, क्‍योंकि वह इन्द्रियों के निमित्त से नहीं होता है। जिसकी प्रवृत्ति प्रत्‍येक इन्द्रिय से होती है वह प्रत्‍यक्ष है ऐसा आपके मत में स्‍वीकार किया गया है। 
	दूसरे प्रत्‍यक्ष का पूर्वोक्त लक्षण मानने पर सर्वज्ञत्‍व का अभाव और प्रतिज्ञाहानि ये दो दोष आते हैं। विशेष इस प्रकार है – इस योगीके जो ज्ञान होता है वह प्रत्‍येक पदार्थको क्रमसे जानता है या अनेक अर्थोंको युगपत् जानता है। यदि प्रत्‍येक पदार्थको क्रमसे जानता है तो इस योगीके सर्वज्ञताका अभाव होता है, क्‍योंकि ज्ञेय अनन्‍त हैं। और यदि अनेक अर्थोंको युगपत् जानता है तो जो यह प्रतिज्ञा है कि ‘जिस प्रकार एक विज्ञान दो अर्थोंकी नहीं जानता है उसी प्रकार दो विज्ञान एक अर्थ को नहीं जानते हैं।‘ वह नहीं रहती। 
	अथवा ‘सब पदार्थ क्षणिक हैं’ यह प्रतिज्ञा नहीं रहती, क्‍योंकि आपके मतमें अनेक क्षणतक रहनेवाला एक विज्ञान स्‍वीकार किया गया है। अत: अनेक पदार्थोंका ग्रहण क्रमसे ही होता है। शंका – अनेक पदार्थोंका ग्रहण एक साथ हो जायगा। समाधान – जो ज्ञानकी उत्‍पत्तिका समय है उस समय तो वह स्‍वरूप लाभ ही करता है, क्‍योंकि कोई भी पदार्थ स्‍वरूपलाभ करनेके पश्‍चात् ही अपने कार्यके प्रति व्‍यापार करता है। शंका – विज्ञान दीपके समान है, अत: उसमें दोनों बातें एक साथ बन जायेंगी। समाधान – नहीं, क्‍योंकि उसके अनेक क्षण तक रहनेपर ही प्रकाश्‍यभूत पदार्थोंका प्रकाशन करना स्‍वीकार किया गया है। यदि ज्ञानको विकल्‍पातीत माना जाता है तो शून्‍यताकी प्राप्ति होती है। 
	
विशेषार्थ - इस सूत्रमें कौन-कौन ज्ञान प्रत्‍यक्ष हैं यह बतलाया गया है। प्रसंगसे इसकी टीकामें इन विशेषताओंपर प्रकाश डाला गया है –
1. अक्ष शब्‍दका अर्थ। 
2. प्रत्‍यक्ष शब्‍दकी व्‍युत्‍पत्ति। 
3. अक्ष शब्‍दका अर्थ इन्द्रिय या मनको निमित्त कर प्रत्‍यक्ष शब्‍दका लक्षण करनेपर क्‍या दोष आते हैं इनका निर्देश। 
4. आगमसे सर्वज्ञता नहीं बनती, किन्‍तु आगम प्रत्‍यक्षज्ञानपूर्वक ही प्राप्‍त होता है इसका निर्देश। 
5. बौद्धोंके द्वारा माने गये प्रत्‍यक्षके लक्षणको स्‍वीकार करनेपर क्‍या दोष प्राप्‍त होते हैं इसकी चर्चा। 
6. प्रसंगसे बौद्धोंके यहाँ सर्वज्ञता कैसे नहीं बनती और प्रतिज्ञा‍हानि दोष कैसे आता है इसका निर्देश। तीसरी बातको स्‍पष्‍ट करते  हुए जो कुछ लिखा है उसका भाव यह है कि प्रत्‍यक्षज्ञानको इन्द्रियनिमित्तक या मननिमित्तक मानने पर सर्वज्ञता नहीं बनती। वेद ही भूत, भविष्‍यत्, वर्तमान, दूरवर्ती, सूक्ष्‍म इत्‍यादि अर्थोंका ज्ञान करानेमें समर्थ हैं। इसीसे सकल पदार्थोंका ज्ञान हो जाता है। इसलिए इन्द्रियजन्‍य ज्ञान और मनोजन्‍य ज्ञानको प्रत्‍यक्ष माननेमें कोई आपत्ति नहीं है ऐसा मीमांसक मानते हैं। परन्तु उनका ऐसा मानना समीचीन नहीं है, क्‍योंकि आगम प्रत्‍यक्ष ज्ञान के बिना नहीं बन सकता है। यह बात चौथी विशेषता द्वारा बतलायी गयी है। बौद्ध भी अक्षका अर्थ इन्द्रिय करके इन्द्रियजन्‍य ज्ञानको प्रत्‍यक्ष मानते हैं, परन्‍तु उनका ऐसा मानना क्‍यों समीचीन नहीं है यह पाँचवीं विशेषता द्वारा बतलाया गया है। शेष कथन सुगम है। 

प्रमाण के प्रत्‍यक्ष और परोक्ष ये दो भेद कहे। अब हम प्रथम प्रकार के प्रमाण के विशेष का ज्ञान कराने के लिए आगे का सूत्र कहते हैं -