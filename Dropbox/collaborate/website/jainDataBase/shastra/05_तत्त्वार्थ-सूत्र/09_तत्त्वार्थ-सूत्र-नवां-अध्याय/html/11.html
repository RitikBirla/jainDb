<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='10.html'><img src='../../../../../images/common/prev.jpg' id=next height=50 width=50/></a>
      <a href='12.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-नवां-अध्याय)</h2>
    <h3 class=mainTitle align=center><font color=maroon> एकादश जिने॥११॥<br> </font></h3>
  <div class=bottomContainer id=bottomTxt12 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जिन में ग्यारह परीषह सम्भव हैं ॥11॥<br></div>
    <div class=tikaTopContainer><b><br> टीका : 
    <span id=teeka0 class=gatha11 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha11-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿जिन्होंने चार घातिया कर्मों का नाश कर दिया है ऐसे जिन भगवान में वेदनीय कर्म का सद्भाव होने से तन्निमित्त‍क ग्यारह परीषह होते हैं। </p><br><p><b><font color=red>शंका – मोहनीय के उदय की सहायता न होने से क्षुधादि वेदना के न होने पर परीषह संज्ञा युक्त नहीं है ? </p><br><p></font><font color=darkGreen>समाधान –</font></b> यह कथन सत्य ही है तथापि वेदना का अभाव होने पर भी द्रव्यकर्म के सद्भाव की अपेक्षा से यहाँ परीषहों का उपचार किया जाता है। जिस प्रकार समस्त ज्ञानावरण के नाश हो जाने पर एक साथ समस्त पदार्थों के रहस्य को प्रकाशित करने वाले केवलज्ञानातिशय के होने पर चिन्ता-निरोध का अभाव होने पर भी कर्मों के नाश रूप उसके फल की अपेक्षा ध्यान का उपचार किया जाता है उसी प्रकार यहाँ परीषहों का उपचार से कथन जानना चाहिए, अथवा जिन भगवन में ग्यारह परीषह ‘नहीं हैं’ इतना वाक्य शेष कल्पित कर लेना चाहिये क्यों कि सूत्र उपस्कार सहित होते हैं। ‘वाक्य शेष की कल्पना करनी चाहिये और वाक्य वक्ता के अधीन होता है’ ऐसा स्वीकार भी किया गया है। मोह के उदय की सहायता से होने वाली क्षुधादि वेदनाओं का अभाव होने से ‘नहीं’ यह वाक्य शेष उपन्यस्त किया गया है। </p><br><p><b><font color=maroon>विशेषार्थ –</font></b> जिन भगवान के असाता वेदनीय का उदय होता है और यह क्षुधादि वेदना का कारण है इसलिये यहाँ जिन भगवान के कारण की दृष्टि से क्षुधादि ग्यारह परीषह कहे जाते हैं। पर क्या सचमुच में जिन भगवान के क्षुधादि ग्यारह परीषह होते हैं यह एक प्रश्न है जिसका समाधान टीका में दो प्रकार से किया है। पहले तो जिन भगवान के क्षुधादि परीषहों के होने के कारण के सद्भाव की अपेक्षा उनके उपचार से अस्तित्व का निर्देश किया है पर कार्यरूप में क्षुधादि ग्यारह परीषह जिन भगवान के नहीं होते इसलिये इस दृष्टिसे ‘न सन्ति’ इस वाक्य शेष की योजना कर वहाँ उनका निषेध किया है। अब यहाँ यह देखना है कि जिन भगवान के क्षुधादि ग्यारह परीषह नहीं होते यह कैसे समझा जाय। वे इस काल में पाये तो जाते नहीं, इसलिये प्रत्यक्ष देखकर तो यह जाना नहीं जा सकता। एक मात्र आगम को पुष्ट करने वाली युक्तियाँ ही शेष रहती हैं जिनके अवलम्‍बन से यह बात समझी जा सकती है, अत: यहाँ उन्हीं का निर्देश करते हैं -</p><br><p>1.  केवली जिन के शरीर में निगोद और त्रस जीव नहीं रहते। उनका क्षीणमोह गुणस्थान में अभाव होकर वे परम औदारिक शरीर के धारी होते हैं। अत: भूख, प्यास और रोगादिक का कारण नहीं रहने से उन्हें भूख, प्यास और रोगादिक की बाधा नहीं होती। देवों के शरीर में इन जीवों के न होने से जो विशेषता होती है उससे अनन्तगुणी विशेषता इनके शरीर में उत्पन्न हो जाती है। </p><br><p>2. श्रेणि आरोहण करने पर प्रशस्त  प्रकृतियों का अनुभाग उत्तरोत्तर अनन्तगुणा बढ़ता जाता है और अप्रशस्त प्रकृतियों का अनुभाग प्रति समय अनन्तगुणा हीन होता जाता है। इसलिये तेरहवें गुणस्थान में होने वाला असाता प्रकृति का उदय इतना बलवान नहीं होता जिससे उसे क्षुधादि कार्यों का सूचक माना जा सके। </p><br><p>3. असाता की उदीरणा छठे गुणस्थान तक ही होती है, आगे नहीं होती, इसलिये उदीरणा के अभाव में वेदनीय कर्म क्षुधादिरूप कार्य का वेदन कराने में असमर्थ है। जब कि केवली जिन के शरीर को पानी और भोजन की ही आवश्यकता नहीं रहती तब इनके न मिलने से जो क्षुधा और तृषा होती है वह उनके हो ही कैसे सकती है। वेदनीय कर्म का कार्य कुछ शरीर में पानी तत्व और भोजन तत्व का अभाव करना नहीं है। वास्तव में इनका अभाव अन्य कारणों से होता है। हाँ, इनका अभाव होने पर इनकी पूर्ति के लिए जो वेदना होती है वह वेदनीय कर्म का काम है। सो जब कि केवली जिन के शरीर को उनकी आवश्यकता ही नहीं रहती, तब वेदनीय के निमित्त से तज्जनित वेदना कैसे हो सकती है ? अर्थात नहीं हो सकती। </p><br><p>4. केवली जिन के साता का आस्रव सदाकाल होने से उसकी निर्जरा भी सदाकाल होती रहती है, इसलिये जिस काल में असाता का उदय होता है उस काल में केवल उसका ही उदय नहीं होता, किन्तु उससे अनन्तगुणी शक्ति वाले साता के साथ वह उदय में आता है। माना कि उस समय उसका स्वमुखेन उदय है पर वह प्रति समय बँधने वाले साता कर्म परमाणुओं की निर्जरा के साथ ही होता है, इसलिये असाता का उदय वहाँ क्षुधादिरूप वेदना का कारण नहीं हो सकता। </p><br><p>5. सुख-दु:ख का वेदन वेदनीय कर्म का कार्य होने पर भी वह मोहनीयकी सहायता से ही होता है। यत: केवली जिन के मोहनीय का अभाव होता है, अत: वहाँ क्षुधादिरूप वेदनाओं का सद्भाव मानना युक्तिसंगत प्रतीत नहीं होता। इन प्रमाणों से निश्चित होता है कि केवली जिन के क्षुधादि ग्याररह परीषह नहीं होते।</p><br><p>कहते हैं - यदि सूक्ष्मपसाम्पराय आदि में अलग-अलग परीषह होते हैं तो मिलकर वे कहाँ होते हैं, यह बतलाने के लिए आगे का सूत्र कहते हैं - </p></font></td>
      </tbody></table></div>
</body>
</html>
