<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='09.html'><img src='../../../../../images/common/prev.jpg' id=next height=50 width=50/></a>
      <a href='11.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿ज्ञान ही प्रमाण है</font></div>
    <h3 class=mainTitle align=center><font color=maroon> ﻿तत्प्रमाणे॥१०॥<br> </font></h3>
  <div class=bottomContainer id=bottomTxt12 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿वह पाँचों प्रकार का ज्ञान दो प्रमाणरूप है ।।10।।<br></div>
    <div class=tikaTopContainer><b><br> टीका : 
    <span id=teeka0 class=gatha10 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha10 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka2 class=gatha10 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha10-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿<b><font color=red>शंका – सूत्र में ‘तत्’ पद किसलिए दिया है ? </p><br><p></font><font color=darkGreen>समाधान –</font></b> जो दूसरे लोग सन्निकर्ष आदि को प्रमाण मानते हैं उनकी इस कल्‍पना के निराकरण करने के लिए सूत्र में ‘तत्’ पद दिया है। सन्निकर्ष प्रमाण है, इन्द्रिय प्रमाण है ऐसा कितने ही लोग मानते हैं इसलिए इनका निराकरण करने के लिए सूत्र में ‘तत्’ पद दिया है जिससे यह अर्थ स्‍पष्‍ट हो जाता है कि वे मत्‍यादि ही प्रमाण हैं, अन्‍य नहीं। </p><br><p><b><font color=red>शंका – सन्निकर्ष या इन्द्रिय को प्रमाण मानने में क्‍या दोष है ? </p><br><p></font><font color=darkGreen>समाधान –</font></b> यदि सन्निकर्षको प्रमाण माना जाता है तो सूक्ष्‍म, व्‍यवहित और विप्रकृष्‍ट पदार्थों के अग्रहण का प्रसंग प्राप्‍त होता है; क्‍योंकि इनका इन्द्रियों से सम्‍बन्‍ध नहीं होता। इसलिए सर्वज्ञताका अभाव हो जाता है। यदि इन्द्रिय को प्रमाण माना जाता है तो वही दोष आता है, क्‍योंकि चक्षु आदि का विषय अल्‍प है और ज्ञेय अपरिमित हैं। 	</p><br><p>दूसरे सब इन्द्रियों का सन्निकर्ष भी नहीं बनता, क्‍योंकि चक्षु और मन प्राप्‍यकारी नहीं हैं, इसलिए भी सन्निकर्ष को प्रमाण नहीं मान सकते । चक्षु और मन के अप्राप्‍यकारित्‍व का कथन आगे कहेंगे।</p><br><p><b><font color=red>शंका – यदि ज्ञान को प्रमाण मानते हैं तो फल का अभाव होता है। प्रकृत में ज्ञान को ही फल मानना इष्‍ट है अन्‍य पदार्थ को फल मानना इष्‍ट नहीं। पर यदि उसे प्रमाण मान लिया जाता है तो उसका कोई दूसरा फल नहीं प्राप्‍त हो सकता । किन्‍तु प्रमाण को फलवाला होना चाहिए। पर सन्निकर्ष या इन्द्रिय को प्रमाण मानने पर उससे भिन्‍न ज्ञानरूप फल बन जाता है ? </p><br><p></font><font color=darkGreen>समाधान –</font></b> यह कहना युक्त नहीं, क्‍योंकि यदि सन्निकर्ष को प्रमाण और अर्थ के ज्ञान को फल मानते हैं तो सन्निकर्ष दो में रहनेवाला होने से उसके फलस्‍वरूप ज्ञान को भी दो में रहनेवाला होना चाहिए इसलिए घट-पटादि पदार्थों के भी ज्ञान की प्राप्ति होती है। </p><br><p><b><font color=red>शंका – आत्‍मा चेतन है, अत: उसी में ज्ञान का समवाय है ? </p><br><p></font><font color=darkGreen>समाधान –</font></b> नहीं, क्‍योंकि आत्‍मा को ज्ञस्‍वभाव नहीं मानने पर सभी पदार्थ अचेतन प्राप्‍त होते हैं। यदि आत्‍मा को ज्ञस्‍वभाव माना जाता है, तो स्‍वमत का विरोध होता है। </p><br><p>पहले पूर्वपक्षी ने जो यह कहा है कि ज्ञान को प्रमाण मानने पर फल का अभाव होता है सो यह कोई दोष नहीं; क्‍योंकि पदार्थ के ज्ञान होने पर प्रीति देखी जाती है। यद्यपि आत्मा ज्ञस्‍वभाव है तो भी वह कर्मों से मलीन है अत: इन्द्रियों के आलम्‍बन से पदार्थ का निश्‍चय होने पर उसके जो प्रीति उत्‍पन्‍न होती है वही प्रमाण का फल कहा जाता है। अथवा उपेक्षा या अज्ञान का नाश प्रमाण का फल है। राग-द्वेषरूप परिणामों का नहीं होना उपेक्षा है और अन्‍धकार के समान अज्ञान का दूर हो जाना अज्ञाननाश है। सो ये भी प्रमाण के फल हैं। </p><br><p>प्रमाण शब्‍द का व्‍युत्‍पत्तिलभ्‍य अर्थ है- प्रमिणोति, प्रमीयतेऽनेन प्रमितिमात्रं वा प्रमाणम् =जो अच्‍छी तरह मान करता है, जिसके द्वारा अच्‍छी तरह मान किया जाता है या प्रमितिमात्र प्रमाण है। </p><br><p><b><font color=red>शंका – प्रमाण के द्वारा क्‍या जाना जाता है ? </p><br><p></font><font color=darkGreen>समाधान –</font></b> जीवादि पदार्थ जाने जाते हैं। </p><br><p><b><font color=red>शंका – यदि जीवादि पदार्थों के ज्ञान में प्रमाण कारण है तो प्रमाण के ज्ञान के अन्‍य प्रमाण को कारण मानना चाहिए। और ऐसा मानने पर अनवस्‍था दोष प्राप्‍त होता है ? </p><br><p></font><font color=darkGreen>समाधान –</font></b> जीवादि पदार्थों के ज्ञान में प्रमाण को कारण मानने पर अनवस्‍था दोष नहीं आता, जैसे दीपक। जिस प्रकार घटादि पदार्थों के प्रकाश करने में दीपक हेतु है और अपने स्‍वरूप के प्रकाश करने में भी वही हेतु है, इसके लिए प्रकाशान्‍तर नहीं ढूँढना पड़ता। उसी प्रकार प्रमाण भी है यह बात अवश्‍य मान लेनी चाहिए। अब यदि प्रमेय के समान प्रमाण के लिए अन्‍य प्रमाण माना जाता है तो स्‍वका ज्ञान नहीं होने से स्‍मृति का अभाव हो जाता है और स्‍मृति का अभाव हो जाने से व्‍यवहार का लोप हो जाता है।</p><br><p>	सूत्र में आगे कहे जानेवाले भेदों की अपेक्षा द्विवचन का निर्देश किया है। आगे कहेंगे ‘आद्ये परोक्षम्, प्रत्‍यक्षमन्‍यत्।‘ यह द्विवचन का निर्देश प्रमाण की अन्‍य संख्‍या के निराकरण करनेके लिए किया है।</p><br><p><b><font color=maroon>विशेषार्थ –</font></b> पिछले सूत्रमें पाँच सम्‍यग्‍ज्ञानोंकी चर्चा करके इस सूत्रमें उनकी प्रमाणता बतलायी गयी है। यों तो सम्‍यग्ज्ञान कहनेसे उनकी प्रमाणता सुतरां सिद्ध है, किन्‍तु दर्शनान्‍तरोंमें ज्ञानको मुख्‍यतया प्रमाण न मान कर सन्निकर्ष या इन्द्रिय आदिको प्रमाण माना गया है, इसलिए यहाँपर सन्निकर्ष आदि प्रमाण नहीं हैं, किन्‍तु ज्ञान ही प्रमाण है यह बतलाया गया है। सर्वार्थसिद्धि टीकामें मुख्‍यतया दो मतोंका उल्‍लेख करके उनकी आलोचना की गयी है। ये दोनों मत नैयायिक सम्‍मत हैं। नैयायिकोंने प्रत्‍यक्ष ज्ञानकी उत्‍पत्तिमें सन्निकर्ष और इन्द्रिय दोनोंको प्रमाण माना है। सन्निकर्ष प्रमाण है इस मत का उल्‍लेख न्‍यायभाष्‍यमें और इन्द्रिय प्रमाण है इस मतका उल्‍लेख उद्योतकरके न्‍यायवार्तिकमें पाया जाता है। परन्‍तु सर्वार्थसिद्धिकारने जब इस दूसरे मतका उल्‍लेख किया है, तो यह भी प्रथम मतके समान प्राचीन प्रतीत होता है। बहुत सम्‍भव है कि इस द्वारा सर्वार्थसिद्धिकारने सांख्‍यके ‘इन्द्रियवृत्ति प्रमाण है’ इस मतका उल्‍लेख किया हो तो कोई आश्‍चर्य नहीं। नैयायिक लोग प्रत्‍यक्षज्ञानकी उत्‍पत्तिमें सन्निकर्षको असाधारण कारण मानकर उसे प्रमाण मानते हैं। किन्‍तु आगे चलकर करणके ‘असाधारण कारणको करण कहते हैं’ इस लक्षणके स्‍थानमें ‘व्‍यापारवाले कारणको करण कहते हैं’ यह लक्षण भी प्रचलित हो गया जिससे सन्निकर्षके साथ उनके यहाँ इन्द्रियाँ भी प्रमाण मानी जाने लगीं। वे जब सन्निकर्षको प्रमाण मानते हैं तब ज्ञान उसका फल मान लिया जाता है और जब इन्द्रियों को प्रमाण मानते हैं तब भी सन्निकर्षको इन्द्रियोंका व्‍यापार मानकर ज्ञान उनका फल मान लिया जाता है। इसका यह अर्थ नहीं कि वे ज्ञानको प्रमाण ही नहीं मानते। उनके यहाँ ज्ञानको भी प्रमाण माना गया है। जब वे ज्ञानको प्रमाण मानते हैं तब हानबुद्धि और उपादानबुद्धि और उपेक्षाबुद्धि उसका फल माना जाता है किन्‍तु नैयायिकोंकी सन्निकर्ष और इन्द्रियको प्रमाण माननेकी बात समीचीन नहीं है यही निर्णय इस सूत्रकी टीकामें किया गया है। सन्निकर्षको प्रमाण माननेमें जो दोष प्राप्‍त होते हैं वे इस प्रकार हैं – </p><br><p>1. सूक्ष्‍म, व्‍यवहित और विप्रकृष्‍ट पदार्थोंका ज्ञान नहीं हो सकता, इसलिए सर्वज्ञताका अभाव होता है। </p><br><p>2. चक्षु और मन से ज्ञानकी उत्‍पत्ति नहीं हो सकती, क्‍योंकि ये अप्राप्‍यकारी हैं। </p><br><p>3. प्रत्‍येक इन्द्रिय का अलग-अलग विषय मानना उचित नहीं, क्‍योंकि चक्षु का रूप के साथ सन्निकर्ष पाया जाने से जैसे वह रूपज्ञान का जनक है उसी प्रकार उसका रस के साथ भी सन्निकर्ष पाया जाता है अत: उससे रस का भी ज्ञान होना चाहिए। </p><br><p>4. सन्निकर्ष एक का न होकर इन्द्रिय और अर्थ इन दो या दो से अधिक का होता है अत: सन्निकर्ष का फल जो ज्ञान है वह भी दोनों में होना चाहिए। </p><br><p>इन्द्रिय को प्रमाण मानने में ये दोष आते हैं – </p><br><p>1. सर्वज्ञता का अभाव होता है, क्‍योंकि इन्द्रियाँ सब पदार्थों को एक साथ जानने में असमर्थ हैं।</p><br><p>2. इन्द्रियोंसे सूक्ष्‍म, व्‍यवहित और विप्रकृष्‍ट पदार्थोंका ज्ञान सम्‍भव न होनेसे भी सर्वज्ञताका अभाव होता है। </p><br><p>3. अनुमान आदि ज्ञानोंकी उत्‍पत्ति नहीं हो सकेगी, क्‍योंकि इन ज्ञानोकी उत्‍पत्ति इन्द्रियोंसे नहीं होती। सन्निकर्ष और इन्द्रियको प्रमाण मानने पर इसी प्रकार और भी दोष आते हैं। सन्निकर्ष और इन्द्रियको प्रमाण मानने वाले लोग ज्ञानको प्रमाण माननेपर एक बड़ी भारी आपत्ति यह देते हैं कि यदि ज्ञानको प्रमाण माना जाता है तो प्रमाण निष्‍फल हो जाता है। किन्‍तु उनकी यह आपत्ति भी समीचीन नहीं है, क्‍योंकि ज्ञानको प्रमाण माननेपर प्रीति, अज्ञाननाश, त्‍यागबुद्धि, ग्रहणबुद्धि और उपेक्षाबुद्धि आदि अनेक फल बन जाते हैं। उन्‍होंने भी जब ज्ञानको प्रमाण माना है तब ये ही फल माने हैं। न्‍यायभाष्‍यमें लिखा है कि ‘जब ज्ञान प्रमाण होता है तब हानबुद्धि, उपादानबुद्धि और उपेक्षाबुद्धि उसके फल प्राप्‍त होते हैं। इसलिए ज्ञानको ही सर्वत्र प्रमाण मानना चाहिए यही निष्‍कर्ष निकलता है। इससे पूर्वोक्त सभी दोषोंका निराकरण हो जाता है। </p><br><p>इसके अतिरिक्त इस सूत्र की टीका में इन बातों पर और प्रकाश डाला गया है – </p><br><p>1. प्रमाण की निरुक्ति। </p><br><p>2. जीवादि पदार्थों के जानने के लिए जैसे प्रमाण माना गया है वैसे प्रमाण के जानने के लिए अन्‍य प्रमाण अपेक्षित नहीं, इसका खुलासा।  </p><br><p>3. सूत्र में ‘प्रमाणे’ इस प्रकार द्विवचन रखनेका कारण। ये विषय सुगम हैं।</p><br><p>	पहले कहे गये पाँच प्रकारके ज्ञान दो प्रमाणोंमें आ जाते हैं इस प्रकार सुनिश्चित हो जाने पर भी वे दो प्रमाण प्रत्‍यक्ष और अनुमान आदिक भी हो सकते हें अत: इस कल्‍पनाको दूर करनेके लिए आगेका सूत्र कहते हैं -</p></font></td>
    <td id=gatha10-teeka1><b><font color=darkGreen>तत्त्वार्थमंजुषा </font></b><br><br><font color=darkBlue><p>(<font color=DarkSlateGray>तत</font>) वे ज्ञान (<font color=DarkSlateGray>प्रमाणे</font>) दो प्रमाण स्वरूप हैं ।</p><br><p><b><font color=maroon>अर्थ –</font></b> वे मति आदि ज्ञान दो प्रमाण रूप हैं ।</p><br><p>१ <b><font color=red>प्रश्न – यह सूत्र किसलिए कहा गया है ?</p><br><p></font><font color=darkGreen>उत्तर –</font></b> प्रमाण के स्वरूप और संख्या में विवाद करने वाले प्रतिवादियों को संक्षेप से विशेष निश्चय कराने के लिए आचार्य महाराज ने यह सूत्र कहा है । तत् कहने से ऊपर कहे गये ज्ञान ही प्रमाण हैं, इस प्रमाण के स्वरूप का निश्चय होता है । और प्रमाणे कहने से वह ज्ञान दो प्रमाण रूप ही है तीन आदि संख्या वाला नहीं है; इस प्रकार प्रमाण की संख्या का निश्चय होता है । (<font color=DarkSlateGray>श्लोक ३/४२</font>)</p><br><p>	प्रमाण और नय के द्वारा पदार्थों का अधिगम होता है, ऐसा सूत्र कहा है । कोई प्रमाण को ज्ञान मानते हैं, कोई सन्निकर्ष को प्रमाण मानते हैं अत: मतिज्ञानादि के ही प्रमाणत्व का प्रख्यापन करने के लिए यह सूत्र कहा गया है । (<font color=DarkSlateGray>रा.वा.उ.१०</font>)</p><br><p>२ <b><font color=red>प्रश्न – सूत्र में 'तत् पद किसलिए दिया है ?</p><br><p></font><font color=darkGreen>उत्तर –</font></b> सन्निकर्ष प्रमाण है, इन्द्रिय प्रमाण है ऐसा कितने ही लोग मानते हैं, इसलिए उनकी इस परिकल्पना का निराकरण करने के लिए सूत्र में 'तत् पद दिया गया है, जिससे यह अर्थ स्पष्ट हो जाता है कि वे मति आदि ज्ञान ही प्रमाण हैं, अन्य नहीं । (<font color=DarkSlateGray>सर्वा.१६६</font>)</p><br><p>३ <b><font color=red>प्रश्न – सन्निकर्ष को प्रमाण मानने में क्या दोष है ?</p><br><p></font><font color=darkGreen>उत्तर –</font></b> यदि सन्निकर्ष को प्रमाण माना जाता है तो सूक्ष्म, व्यवहित और विप्रकृष्ट पदार्थों के अग्रहण (<font color=DarkSlateGray>ग्रहण नहीं होने</font>) का प्रसंग प्राप्त होता है, क्योंकि इनका इन्द्रियों से सम्बंध नहीं होता है इसलिए सर्वज्ञता का अभाव हो जाता है । (<font color=DarkSlateGray>सर्वा.१६७</font>) सन्निकर्ष को प्रमाण मानने पर सकल पदार्थों के परिच्छेद का अभाव हो जाता है और परिच्छेद के अभाव में सन्निकर्ष का भी अभाव हो जाता है । जिस नैयायिक के सिद्धान्त में सन्निकर्ष प्रमाण है और अर्थाधिगम फल है उसके सकल पदार्थों का परिच्छेद नहीं हो सकता सन्निकर्ष का अभाव होने से । उसके सन्निकर्ष का अभाव है । (<font color=DarkSlateGray>रा.वा.१६</font>) वह सन्निकर्ष अचेतन है और अचेतन से सुख की प्राप्ति तथा दुःख का परिहार नहीं होता । इसलिए सन्निकर्ष प्रमाण नहीं हो सकता है । (<font color=DarkSlateGray>परी.मु. १/२ टी.</font>)</p><br><p>४ <b><font color=red>प्रश्न – सन्निकर्ष का अभाव क्यों है ?</p><br><p></font><font color=darkGreen>उत्तर –</font></b> कोई सर्वज्ञ अवश्य होना चाहिए और उसके अर्थ के परिच्छेद में यदि सन्निकर्ष हेतु है तो वह सन्निकर्ष चतुष्टय (<font color=DarkSlateGray>आत्मा, मन, इन्द्रिय और अर्थ</font>) और त्रय सन्निकर्ष और दो सन्निकर्ष का विषय होगा । उसमें चतुष्टय विषय और त्रय विषय सन्निकर्ष तो हो नहीं सकता । क्योंकि मन और इन्द्रियाँ एक साथ प्रवृत्ति नहीं करती हैं, तथा इनका विषय नियत है । क्योंकि ज्ञेय अनन्त हैं, त्रिकालविषयक हैं, सूक्ष्म, अन्तरित और विप्रकृष्ट रूप हैं, उनका उनके द्वारा सन्निकर्ष कैसे हो सकता है ? (<font color=DarkSlateGray>रावा.१६</font>) सूक्ष्म - जो स्वभाव से विप्रकृष्ट है, दूर है । जैसे - परमाणु आदि । अन्तरित - जो काल से विप्रकृष्ट है, दूर है वह अन्तरित है जैसे - राम आदि । विप्रकृष्ट - जो देश से विप्रकृष्ट है, दूर है वह विप्रकृष्ट है जैसे मेरु आदि । (<font color=DarkSlateGray>न्या.दी.२/२२</font>)</p><br><p>५ <b><font color=red>प्रश्न – सन्निकर्ष किसे कहते हैं ?</p><br><p></font><font color=darkGreen>उत्तर –</font></b> इन्द्रिय और पदार्थों का सम्बन्ध सन्निकर्ष कहलाता है ।(<font color=DarkSlateGray>परी.मु.१/२ टी.</font>) चक्षु आदि इन्द्रियों के अपने- अपने क्षयोपशम प्रमाण अपने योग्य स्थान में स्थित रूपादि विषयों का ग्रहण करना वही सन्निपात सम्बन्ध अथवा सन्निकर्ष कहलाता है । (<font color=DarkSlateGray>वृ.द्र.सं.४४</font>)</p><br><p>	सन्निकर्ष आकाशादि अमूर्त्तिक पदार्थों में, दूरदेशवर्ती मेरु आदि पदार्थों में, दूर कालवर्ती राम-रावणादि में, स्वभाव से अदृश्य भूतादि में, उसी प्रकार अत्यन्त सूक्ष्म परकीय मनोवृत्ति तथा पुद्गल परमाणु आदि में प्रवृत्ति नहीं करता, क्योंकि इन्द्रियों से स्थूल मूर्त्तिक विषय मात्र ज्ञात होते हैं । (<font color=DarkSlateGray>प्र.सा.ता.४१</font>)</p><br><p>६ <b><font color=red>प्रश्न – सूत्र में 'प्रमाणे' द्विवचन का ग्रहण क्यों किया है ?</p><br><p></font><font color=darkGreen>उत्तर –</font></b> सूत्र में कहे जाने वाले भेदों की अपेक्षा द्विवचन का निर्देश किया है । आगे कहेंगे, 'आद्ये परोक्षं', ’प्रत्यक्षमन्यत् । यह द्विवचन का प्रयोग प्रमाण की अन्य संख्या का निराकरण करने के लिए किया हे । (<font color=DarkSlateGray>सर्वा.१७२</font>)</p><br><p>	'प्रमाणे' इस प्रकार द्विवचन के प्रयोग से प्रमाण दो ही प्रकार का है, ऐसा नियम बनता है । प्रत्यक्ष और परोक्ष दो ही प्रमाण हैं । शेष अनुमान, उपमा आदि इन्हीं दो प्रमाणों में अन्तर्भूत हैं। (<font color=DarkSlateGray>सुख बो.त.वृ. ३१</font>)</p><br><p>७ <b><font color=red>प्रश्न – प्रमाण कितने प्रकार का होता है ?</p><br><p></font><font color=darkGreen>उत्तर –</font></b> प्रमाण सामान्य से दो प्रकार का है (<font color=DarkSlateGray>१</font>) प्रत्यक्ष प्रमाण (<font color=DarkSlateGray>२</font>) परोक्ष प्रमाण । प्रमाण पाँच प्रकार का है (<font color=DarkSlateGray>१</font>) द्रव्य प्रमाण (<font color=DarkSlateGray>२</font>) क्षेत्र प्रमाण (<font color=DarkSlateGray>३</font>) काल प्रमाण (<font color=DarkSlateGray>४</font>) भाव प्रमाण (<font color=DarkSlateGray>५</font>) नय प्रमाण ।</p><br><p>द्रव्य प्रमाण : संख्यात, असंख्यात और अनन्त यह द्रव्य प्रमाण है ।</p><br><p>क्षेत्र प्रमाण : एक प्रदेश आदि क्षेत्र प्रमाण है ।</p><br><p>काल प्रमाण : एक समय, एक आवली आदि काल प्रमाण है ।</p><br><p>भाव प्रमाण : आभिनिबोधिक (<font color=DarkSlateGray>मति</font>) ज्ञान, श्रुतज्ञान, अवधिज्ञान, मनःपर्यय ज्ञान और केवलज्ञान के भेद से भाव प्रमाण पाँच प्रकार का है ।</p><br><p>नय प्रमाण : नैगम, संग्रह आदि के भेद से नय प्रमाण सात प्रकार का है । (<font color=DarkSlateGray>ध.१/८१</font>)</p><br><p>प्रमाण छह प्रकार का है-</p><br><p>(<font color=DarkSlateGray>१</font>) नाम प्रमाण (<font color=DarkSlateGray>२</font>) स्थापना प्रमाण (<font color=DarkSlateGray>३</font>) द्रव्य प्रमाण (<font color=DarkSlateGray>४</font>) क्षेत्र प्रमाण (<font color=DarkSlateGray>५</font>) काल प्रमाण (<font color=DarkSlateGray>६</font>) भाव प्रमाण ।</p><br><p>८ <b><font color=red>प्रश्न – प्रमाण का फल क्या है ?</p><br><p></font><font color=darkGreen>उत्तर –</font></b> यद्यपि आत्मा ज्ञ स्वभाव है तो भी वह कर्मों से मलिन है अत: इन्द्रियों के आलम्बन से पदार्थ का निश्चय होने पर उसके जो प्रीति उत्पन्न होती है वही प्रमाण का फल कहा जाता है । अथवा- उपेक्षा या अज्ञान का नाश प्रमाण का फल है । राग-द्वेष रूप परिणामों का नहीं होना उपेक्षा है और अन्धकार के समान अज्ञान का दूर हो जाना अज्ञान नाश है । सो ये भी प्रमाण के फल हैं । (<font color=DarkSlateGray>सर्वा.१७०</font>) परोक्ष प्रमाण का फल हेय पदार्थ को छोड़ने और उपादेय पदार्थ को ग्रहण करने की बुद्धि उत्पन्न होना है तथा प्रत्यक्ष प्रमाण का फल रागद्वेष का अभाव एवं उसके पूर्व मोह का क्षय होना है । (<font color=DarkSlateGray>हरि.पु.१०/१५५</font>)</p><br><p>	प्रमाण ही हित की प्राप्ति और अहित का परिहार करने में समर्थ है । (<font color=DarkSlateGray>प.मु.१/२</font>) अज्ञान की निवृत्ति, त्यागना, ग्रहण करना और उपेक्षा करना यह प्रमाण का फल है। (<font color=DarkSlateGray>प.मु.५/१ टी.</font>) युगपत् सर्वभासनरूप जो आद्य-प्रमाण केवलज्ञान है उसका फल उपेक्षा है । शेष क्रमश: भासन रूप जो प्रमाण मत्यादि ज्ञानसमूह है उसका फल ग्रहण और त्याग की बुद्धि है तथा पूर्व में कही गयी उपेक्षा भी उसका फल है और अपने विषय में अज्ञान का नाश होना इस सारे ही प्रमाण रूप ज्ञानसमूह का फल है ।(<font color=DarkSlateGray>आ.मी.१०५</font>)</p><br><p>९ <b><font color=red>प्रश्न – प्रमाण का फल कितने प्रकार का है ?</p><br><p></font><font color=darkGreen>उत्तर –</font></b> 'प्रमाण का फल'# दो प्रकार का है - (<font color=DarkSlateGray>१</font>)साक्षात् फल और (<font color=DarkSlateGray>२</font>)परम्परा फल ।</p><br><p>अज्ञान की निवृत्ति का होना साक्षात् फल है । किसी वस्तु का त्याग, किसी वस्तु का ग्रहण एवं उपेक्षा भाव परम्परा फल है। (<font color=DarkSlateGray>प.मु.५/१टी.</font>)</p><br><p># श्रुतज्ञान की भावना से ज्ञान रूपी सूर्य की किरणों के समान उद्योत रूप होता चारित्र चन्द्रमा के समान उज्ज्वल होता है । परमागम के पढ़ने का फल सुमेरु के समान निश्चल, लोक-मूढ़ता, देव-मूढ़ता, गुरु-मूढता रहित, शंकादि दोषों से रहित अनुपम सम्यग्दर्शन की प्राप्ति है । </p><br><p>१० <b><font color=red>प्रश्न – यदि जीवादि पदार्थों के ज्ञान में प्रमाण कारण है तो प्रमाण के ज्ञान के अन्य प्रमाण को कारण मानना चाहिए और ऐसा मानने पर अनवस्था दोष प्राप्त होगा ?</p><br><p></font><font color=darkGreen>उत्तर –</font></b> जीवादि पदार्थों के ज्ञान के प्रमाण को कारण मानने पर अनवस्था दोष नहीं आता, जैसे दीपक । जिस प्रकार घटादि पदार्थों के प्रकाश करने में दीपक हेतु है और अपने स्वरूप को प्रकाश करने में भी वही हेतु है, इसके लिए प्रकाशान्तर नहीं ढूंढना पड़ता, उसी प्रकार प्रमाण भी है; यह बात अवश्य मान लेना चाहिए । अब यदि प्रमेय के समान प्रमाण के लिए अन्य प्रमाण माना जाता है तो स्व का ज्ञान नहीं होने से स्मृति का अभाव हो जाता है और स्मृति का अभाव हो जाने से व्यवहार का लोप हो जाता है। (<font color=DarkSlateGray>सर्वा.१७१</font>)</p></font></td>
    <td id=gatha10-teeka2><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿ऊपर प्रमाण और नयों के द्वारा वस्तु का ज्ञान होना बतलाया है । किन्तु कोई कोई मतावलम्बी इन्द्रिय और पदार्थ का जो सन्निकर्ष-सम्बन्ध होता है उसी को प्रमाण मानते हैं, कोई इन्द्रिय को ही प्रमाण मानते हैं । अत: ऊपर कहे गये ज्ञानों का ही प्रमाण बतलाने के लिए आचार्य सूत्र कहते हैं - </p><br><p><b><font color=maroon>अर्थ –</font></b> ऊपर कहे मति आदि ज्ञान ही प्रमाण हैं, अन्य कोई प्रमाण नहीं है ।</p><br><p><b><font color=maroon>विशेषार्थ –</font></b> सूत्रकार का कहना है कि ज्ञान ही प्रमाण है, सत्रिकर्ष अथवा इन्द्रिय प्रमाण नहीं है, क्योंकि इन्द्रिय और पदार्थ का जो सम्बन्ध होता है उसे सन्निकर्ष कहते हैं । किन्तु सूक्ष्म पदार्थ जैसे परमाणु, दूरवर्ती पदार्थ जैसे सुमेरु और अन्तरित पदार्थ जैसे राम-रावण आदि के साथ इन्द्रिय का सत्रिकर्ष नहीं हो सकता; क्योंकि इन्द्रिय का सम्बन्ध तो सामने वर्तमान स्थिर स्थूल पदार्थ के साथ ही हो सकता है । अत: सन्निकर्ष को प्रमाण मानने से इन पदार्थों का कभी ज्ञान ही नहीं हो सकेगा । इसके सिवा सभी इन्द्रियाँ पदार्थ को छूकर नहीं जानती हैं । मन और चक्षु जिसको जानते हैं उससे दूर रहकर ही उसे जानते हैं । अत: ज्ञान ही प्रमाण है, सन्निकर्ष अथवा इन्द्रिय प्रमाण नहीं है । आगे प्रमाण के दो भेद बतलाये हैं - प्रत्यक्ष और परोक्ष । इन्हीं में दूसरों के द्वारा माने गये प्रमाण के सब भेदों का अन्तर्भाव हो जाता है । इसी से 'प्रमाणे' यह द्विवचन का प्रयोग सूत्र में किया है ।</p></font></td>
      </tbody></table></div>
</body>
</html>
