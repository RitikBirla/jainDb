<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='28.html'><img src='../../../../../images/common/prev.jpg' id=next height=50 width=50/></a>
      <a href='30.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿केवल ज्ञान का विषय</font></div>
    <h3 class=mainTitle align=center><font color=maroon> ﻿सर्वद्रव्यपर्यायेषु केवलस्य॥२९॥<br> </font></h3>
  <div class=bottomContainer id=bottomTxt31 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿केवलज्ञान की प्रवृत्ति सब द्रव्‍य और उनकी सब पर्यायों में होती है ।।29।।<br></div>
    <div class=tikaTopContainer><b><br> टीका : 
    <span id=teeka0 class=gatha29 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha29 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka2 class=gatha29 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha29-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿सूत्र में आये हुए द्रव्‍य और पर्याय इन दोनों पदोंका इतरेतरयोग द्वन्‍द्वसमास है। तथा इन दोनोंके विशेषरूपसे आये हुए ‘सर्व’ पदको द्रव्‍य और पर्याय इन दोनोंके साथ जोड़ लेना चाहिए। यथा – सब द्रव्‍योंमें और सब पर्यायोंमें। जीव द्रव्‍य अनन्‍तानन्‍त हैं। पुद्गल द्रव्‍य इनसे भी अनन्‍तानन्‍तगुणे हैं। जिनके अणु और स्‍कन्‍ध ये भेद हैं। धर्म, अधर्म और आकाश ये तीन हैं और काल असंख्‍यात हैं। इन सब द्रव्‍योंकी पृथक्-पृथक् तीनों कालोंमें होनेवाली अनन्‍तानन्‍त पर्यायें हैं। इन सबमें केवलज्ञानकी प्रवृत्ति होती है। ऐसा न कोई द्रव्‍य है और न पर्यायसमूह है जो केवलज्ञानके विषयके परे हो। केवलज्ञानका माहात्‍म्‍य अपरिमित है इसी बातका ज्ञान करानेके लिए सूत्रमें ‘सर्वद्रव्‍यपर्यायेषु’ पद कहा है। </p><br><p>	<b><font color=maroon>विशेषार्थ –</font></b> यहाँ चार सूत्रों में पाँचों ज्ञानों के विषय का निर्देश किया गया है। मतिज्ञान और श्रुतज्ञान पाँचों इन्द्रियों और मनकी सहायतासे प्रवृत्त होते हैं यह तो स्‍पष्‍ट ही है, इसलिए इनका विषय मूर्तिक पदार्थ ही हो सकता है। पर मन विकल्‍प-द्वारा रूपी और अरूपी सभी पदार्थोंको जानता है, इसीसे इन दोनों ज्ञानोंका विषय छहों द्रव्‍य और उनकी कुछ पर्यायोंको बतलाया है। अवधिज्ञान यद्यपि बाह्य सहायताके बिना प्रवृत्ति होता है, पर वह क्षायोपशमिक होनेसे उसका विषय मूर्तिक पदार्थ ही हो सकता है। इसी कारणसे अवधिज्ञानका विषय रूपी पदार्थ कहा है। मन:पर्ययज्ञान भी क्षायोपशमिक होता है, इसलिए उसका विषय यद्यपि रूपी पदार्थ ही है, पर यह रूपी पदार्थको मनकी पर्यायों-द्वारा ही ग्रहण करता है, इससे इसका विषय अवधिज्ञानके विषयके अनन्‍तवें भागप्रमाण कहा है तथा केवलज्ञान निरावरण होता है, इसलिए उसका विषय सब द्रव्‍य और उनकी सब पर्यायें हैं ऐसा कहा है। </p><br><p>मत्‍यादिकके विषयसम्‍बन्‍ध का निश्‍चय किया, किन्‍तु यह न जान सके कि एक आत्‍मामें एक साथ अपने-अपने निमित्तोंके मिलनेपर कितने ज्ञान उत्‍पन्‍न हो सकते हैं, इसी बातका ज्ञान करानेके लिए आगेका सूत्र कहते हैं –</p></font></td>
    <td id=gatha29-teeka1><b><font color=darkGreen>तत्त्वार्थमंजुषा </font></b><br><br><font color=darkBlue><p>﻿(<font color=DarkSlateGray>केवलस्य</font>) केवलज्ञान का विषय (<font color=DarkSlateGray>सर्वद्रव्यपर्यायेषु</font>) सर्वद्रव्यों कीं सर्व पर्यायों में है ।</p><br><p><b><font color=maroon>अर्थ –</font></b> केवलज्ञान का विषय सर्व द्रव्यों की सर्व पर्यायों में है ।</p><br><p><b>द्रव्य</b> - जो स्वतंत्र कर्त्ता होकर अपनी पर्यायों को प्राप्त होता है अथवा अपनी पर्याय के द्वारा प्राप्त किया जाता है वह द्रव्य है ।</p><br><p><b>पर्याय</b> - स्वाभाविक या नैमित्तिक विरोधी या अविरोधी धर्मों में अमुक शब्द व्यवहार के लिए विवक्षित द्रव्य की अवस्था विशेष को पर्याय कहते हैं ।</p><br><p>१. <b><font color=red>प्रश्न – विरोधी और अविरोधी धर्म किसे कहते हैं?</p><br><p></font><font color=darkGreen>उत्तर –</font></b> जीव के अनादि पारिणामिक चैतन्य, जीवत्व, भव्यत्व, अभव्यत्व, ऊर्ध्व गति</p><br><p>स्वभावत्व, अस्तित्व आदि के साथ औदयिक भाव रहते हैं । इसलिए वे अविरोधी भाव हैं तथा नारक, तिर्यंच, मनुष्य, देव, स्त्रीवेद, पुरुषवेद, नपुंसक वेद, एकेन्द्रिय, द्वीन्द्रिय, त्रीन्द्रिय, चतुरिन्द्रिय, पंचेन्द्रिय बाल्यावस्था, कौमार्यावस्था, क्रोध, प्रसन्नता आदि भाव एक साथ नहीं रहते अत: परस्पर विरोधी हैं । (<font color=DarkSlateGray>रा.वा. ४</font>)</p><br><p>२. <b><font color=red>प्रश्न – क्या ये विरोधी और अविरोधी भाव जीव में ही पाये जाते हैं ?</p><br><p></font><font color=darkGreen>उत्तर –</font></b> नहीं, जीव के समान पुद्गलादि सभी द्रव्यों में विरोधी और अविरोधी भाव पाये जाते हैं । जैसे - पुद्गल द्रव्य के अनादि पारिणामिक रूप, रस, गंध, स्पर्श, शब्द, अचेतनत्व, अस्तित्वादि सामान्य गुण पुद्गल में एक साथ रहते हैं, इसलिए परस्पर अविरोधी हैं । तथा नीलादि पाँच रूप, तिक्तादि पाँच रस दो गन्ध (<font color=DarkSlateGray>सुगन्ध-दुर्गन्ध</font>), शीत-उष्णादि आठ स्पर्श, तत-वितत आदि छह शब्द पुद्गल पर्याय प्रत्येक, एक, दो, संख्यात, असंख्यात, अनन्तगुण परिणाम आदि पर्यायों के यथासम्भव साथ रहते हैं । इसलिए परस्पर अविरोधी हैं । परन्तु शुक्ल के साथ कृष्ण, नील, तिक्त-कटु, सुगन्ध-दुर्गन्ध, प्रायोगिक-वैस्रसिक परमाणु और स्कन्धों में परस्पर एक साथ नहीं रहते हैं इसलिए विरोधी हैं । इसी प्रकार धर्मादि द्रव्यों में</p><br><p>जानना चाहिए । (<font color=DarkSlateGray>रा.वा. ४</font>)</p><br><p>३. <b><font color=red>प्रश्न – उपात्त एवं अनुपात्त हेतुक किसे कहते हैं ?</p><br><p></font><font color=darkGreen>उत्तर –</font></b> इन सामान्य-विशेष, विरोधी-अविरोधी पर्यायों में द्रव्य, क्षेत्र, काल और भाव के निमित्त से होने वाले औदयिक, क्षायोपशमिकादि पर्याय उपात्त हेतुक हैं और तीनों ही कालों में अविकारी पारिणामिक चैतन्यादि भाव अनुपात्त हेतुक हैं । (<font color=DarkSlateGray>रा.वा. ४</font>)</p><br><p>४. <b><font color=red>प्रश्न – सूत्र में 'सर्व' शब्द का ग्रहण किसलिए किया ? बहुवचन का निर्देश होने से बहुत्व का ज्ञान तो स्वयमेव हो जाता है ?</p><br><p></font><font color=darkGreen>उत्तर –</font></b> निरवशेष का ज्ञान कराने के लिए 'सर्व' शब्द को ग्रहण किया है । लोक और अलोक में त्रिकालविषयक जितने भी अनन्तानन्त द्रव्य और पर्यायें हैं उन सबमें केवलज्ञान के विषय का निबन्ध है । जितने ये अनन्तानन्त लोक-अलोक द्रव्य हैं इनसे भी अनन्त-गुणे लोक और अलोक और भी होते तो भी केवलज्ञान जान सकता है । क्योंकि केवलज्ञान का माहात्म्य अपरिमित है ऐसा जानना चाहिए । (<font color=DarkSlateGray>रा.वा.१</font>)</p><br><p>५. <b><font color=red>प्रश्न – सूत्र में 'द्रव्येषु' एवं 'पर्यायेषु' बहुवचन क्यों किया है ?</p><br><p></font><font color=darkGreen>उत्तर –</font></b> आत्मा ही तत्व है ऐसा मानने वालों के मत का खण्डन करने के लिए 'द्रव्येषु' बहुवचन किया है एवं सर्वज्ञ वर्तमान पर्याय को ही जानते हैं, क्योंकि भूत भविष्य की पर्याय द्रव्य में नहीं है ऐसा मानने वालों के मत का खण्डन करने के लिए 'पर्यायेषु' बहुवचन दिया है । (<font color=DarkSlateGray>श्लोक ४/७४</font>)</p><br><p>६. <b><font color=red>प्रश्न – केवलज्ञान का विषय क्या है ?</p><br><p></font><font color=darkGreen>उत्तर –</font></b> स्वयं उत्पन्न हुए ज्ञान और दर्शन से युक्त 'भगवान देवलोक और असुरलोक के साथ मनुष्यलोक की आगति, गति, चयन, उपपाद, बन्ध, मोक्ष, ऋद्धि, स्थिति, युति, अनुभाग, तर्क, कल, मन, मानसिक, भुक्त, कृत, प्रतिसेवित आदि कर्म, अरह:कर्म, सब लोकों, सब जीवों और सब भावों को सम्यक् प्रकार से युगपत् जानते हैं, देखते हैं और विहार करते हैं । (<font color=DarkSlateGray>ध. १३/३४६</font>) जो अमूर्त्त है, जो मूर्त्त पदार्थों में भी अतीन्द्रिय है, और जो प्रच्छन्न (<font color=DarkSlateGray>ढका हुआ</font>) है, उस सबको जो कि स्व व पर इन दो भेदों में समा जाता है उसे अतीन्द्रिय ज्ञान अवश्य देखता है । अमूर्त्त द्रव्य धर्मास्तिकाय, अधर्मास्तिकाय आदि, मूर्त्त पदार्थों में अतीन्द्रिय परमाणु आदि तथा द्रव्य में प्रच्छन्न असाम्प्रतिक (<font color=DarkSlateGray>अतीत-अनागत</font>) पर्यायें तथा</p><br><p>भाव प्रच्छन्न स्थूल पर्यायों में अन्तर्लीन सूक्ष्म पर्यायें है उन सबको जो कि स्व और पर के भेद से विभक्त है उन सबका वास्तव में उस अतीन्द्रिय ज्ञान के दृष्टपना है । (<font color=DarkSlateGray>प्र.सा.ता.५४</font>)</p><br><p>७. <b><font color=red>प्रश्न – सूत्र में ''सर्वद्रव्यपर्यायेषु'' पद क्यों दिया है ?</p><br><p></font><font color=darkGreen>उत्तर –</font></b> जीव द्रव्य अनन्तानन्त है । पुद्गल द्रव्य इनसे भी अनन्तानन्तगुणे हैं । जिनके अणु और स्कन्ध ये भेद हैं । धर्म, अधर्म और आकाश ये तीन हैं और काल असंख्यात है । इन सब द्रव्यों की पृथक्-पृथक् तीनों कालों में होने वाली अनन्तानन्त पर्यायें हैं । इन सबमें केवलज्ञान की प्रवृत्ति होती है । ऐसा न</p><br><p>कोई द्रव्य है और न पर्याय समूह है जो केवलज्ञानविषय के परे हो । केवलज्ञान का माहात्म्य अपरिमित है इसी बात का ज्ञान कराने के लिए सूत्र में 'सर्वद्रव्यपर्यायेषु' पद कहा है । (<font color=DarkSlateGray>सर्वा. २३०</font>)</p><br><p>८. <b><font color=red>प्रश्न – ऐसा विशिष्ट ज्ञान कैसे हो सकता है ?</p><br><p></font><font color=darkGreen>उत्तर –</font></b> इस तरह का विशिष्ट ज्ञान सम्भव नहीं है ऐसी आशंका भी नहीं करना चाहिए । इस केवलज्ञान की अनुमान से सिद्धि करते हैं, किसी पुरुष का ज्ञान उत्कृष्टता की चरम सीमा को प्राप्त होता है क्योंकि वह बढ़ते हुए परिमाण वाला है, जो परिमाण बढ़ता हुआ रहता है वह चरम सीमा तक बढ़ जाता है जैसे बढ़ता हुआ छोटा-बड़ा माप आकाश में पूर्ण रूप बढ़ जाता है अर्थात् आकाश सर्वोत्कृष्ट परिमाण वाला है वैसे हम जैनों का केवलज्ञान सर्वोत्कृष्ट प्रमाण वाला ज्ञान है । इस सप्रमाण सिद्धि के लिए प्रमेयकमलमार्तण्ड, अष्टसहस्री आदि देखने चाहिए । (<font color=DarkSlateGray>सुख बो.त.वृ. ५४-५५</font>)</p></font></td>
    <td id=gatha29-teeka2><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿<b><font color=maroon>अर्थ –</font></b> केवल ज्ञान के विषय का नियम सब द्रव्यों की सब पर्यायों में है । आशय यह है कि एक-एक द्रव्य की त्रिकालवर्ती अनन्तानन्त पर्यायें होती हैं । सो सब द्रव्यों को और सब द्रव्यों की त्रिकालवर्ती अनन्तनानन्त पर्यायों को एक साथ एक समय में केवल ज्ञान प्रत्यक्ष जानता है ॥२१॥</p></font></td>
      </tbody></table></div>
</body>
</html>
