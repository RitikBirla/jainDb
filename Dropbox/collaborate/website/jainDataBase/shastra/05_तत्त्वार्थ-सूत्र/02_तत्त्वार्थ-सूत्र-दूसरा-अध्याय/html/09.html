<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='08.html'><img src='../../../../../images/common/prev.jpg' id=next height=50 width=50/></a>
      <a href='10.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-दूसरा-अध्याय)</h2>
    <h3 class=mainTitle align=center><font color=maroon> ﻿स द्विविधोऽष्ट-चतुर्भेदः॥९॥<br> </font></h3>
  <div class=bottomContainer id=bottomTxt10 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿वह उपयोग दो प्रकार का है - ज्ञानोपयोग और दर्शनोपयोग। ज्ञानोपयोग आठ प्रकार का है ओर दर्शनोपयोग चार प्रकार का है।।9।।<br></div>
    <div class=tikaTopContainer><b><br> टीका : 
    <span id=teeka0 class=gatha09 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha09-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿वह उपयोग दो प्रकार का है, ज्ञानोपयोग और दर्शनोपयोग। ज्ञानोपयोग आठ प्रकार का है - मतिज्ञान, श्रुतज्ञान, अवधिज्ञान, मन:पर्ययज्ञान, केवलज्ञान, मत्‍यज्ञान, श्रुताज्ञान और विभंगज्ञान। दर्शनोपयोग चार प्रकारका है - चक्षुदर्शन, अचक्षुदर्शन, अवधिदर्शन और केवलदर्शन। </p><br><p><b><font color=red>शंका – इन दोनों उपयोगोंमें किस कारणसे भेद है ? </p><br><p></font><font color=darkGreen>समाधान –</font></b> साकार और अनाकार के भेदसे इन दोनों उपयोगों में भेद है। साकार ज्ञानोपयोग है और अनाकार दर्शनोपयोग है। ये दोनों छद्मस्‍थों में क्रम से होते हैं और आवरणरहित जीवों में युगपत् होते हैं। यद्यपि दर्शन पहले होता है तो भी श्रेष्‍ठ होने के कारण सूत्र में ज्ञान को दर्शन से पहले रखा है। सम्‍यग्‍ज्ञानका प्रकरण होने के कारण पहले पाँच प्रकारके ज्ञानोपयोगका व्‍याख्‍यान कर आये हैं। परन्‍तु यहाँ उपयोग का ग्रहण करनेसे विपर्यय का भी ग्रहण होता है, इसलिए वह आठ प्रकार का कहा है।</p><br><p><b><font color=maroon>विशेषार्थ –</font></b> यहाँ जीवका लक्षण उपयोग बतलाकर उसके भेदोंकी परिगणना की गयी है। उपयोगके मुख्‍य भेद दो हैं - ज्ञानोपयोग और दर्शनोपयोग। ये दोनों प्रकार के उपयोग सब जीवों के पाये जाते हैं। इनके अवान्‍तर भेद कई हैं जो निमित्तविशेषसे होते हैं। ज्ञानावरण और दर्शनावरण के अवान्‍तर भेदों का यथायोग्‍य क्षयोपशम और क्षय तथा दर्शनमोहनीयका उदयादि ये प्रधान निमित्त हैं। इनके कारण दोनों प्रकारके उपयोग बारह भेदोंमें विभक्त हो जाते हैं। इस प्रकार ज्ञानोपयोगके आठ और दर्शनोपयोगके चार भेद प्राप्‍त होते हैं। मुख्‍यतया संसारी जीवके एक कालमें एक उपयोग और केवलीके दो उपयोग होते हैं। पर नाना जीवोंकी अपेक्षा परिगणना करनेपर वे बारह होते हैं। यद्यपि प्रथम अध्‍यायमें एक जीवके एक साथ चार ज्ञान बतला आये हैं और जिसके एक साथ चार ज्ञान होंगे उसके उसी समय तीन दर्शन भी पाये जायेंगे, पर यह कथन क्षयोपशमकी प्रधानतासे किया गया जानना चाहिए। एक जीवके एक कालमें मतिज्ञानावरण आदि चार ज्ञानावरण और चक्षुदर्शनावरण आदि तीन दर्शनावरण इन सात कर्मोंका क्षयोपशम हो सकता है पर तत्त्‍वत: उनके उस समय उपयोग एक ही होगा। क्षयोपशम ज्ञानोत्‍पत्ति और दर्शनोत्‍पत्तिमें निमित्त है और उपयोग ज्ञान दर्शनकी प्रवृत्ति है। जीवमें ज्ञान और दर्शन गुणकी धारा निरन्‍तर प्रवर्तित होती रहती है। वह जिस समय बाह्य और अन्‍तरंग जैसा निमित्त मिलता है उसके अनुसार काम करने लगती है। इतना अवश्‍य है कि संसार अवस्‍थामें वह मलिन, मलिनतर और मलिनतम रहती है और कैवल्‍य लाभ होनेपर वह विशुद्ध हो जाती है फिर उसकी प्रवृत्तिके लिए अन्‍तरंग व बाह्य कारण अपेक्षित नहीं रहते। यही कारण है कि यहाँ जीवका लक्षण उपयोग कहा है।</p><br><p>सब आत्‍माओं में साधारण उपयोगरूप जिस आत्‍मपरिणाम का पहले व्‍याख्‍यान किया है उससे उपलक्षित सब उपयोगवाले जीव दो प्रकारके हैं, इस बातका ज्ञान करानेके लिए आगेका सूत्र कहते हैं -</p></font></td>
      </tbody></table></div>
</body>
</html>
