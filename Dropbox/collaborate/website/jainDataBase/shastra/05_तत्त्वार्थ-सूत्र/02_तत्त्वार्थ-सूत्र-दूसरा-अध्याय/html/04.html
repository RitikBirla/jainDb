<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='03.html'><img src='../../../../../images/common/prev.jpg' id=next height=50 width=50/></a>
      <a href='05.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-दूसरा-अध्याय)</h2>
    <h3 class=mainTitle align=center><font color=maroon> ﻿ज्ञानदर्शनदानलाभभोगोपभोगवीर्याणि च॥४॥<br> </font></h3>
  <div class=bottomContainer id=bottomTxt5 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿क्षायिक भाव के नौ भेद हैं - क्षायिक ज्ञान, क्षायिक दर्शन, क्षायिक दान, क्षायिक लाभ, क्षायिक भोग, क्षायिक उपभोग, क्षायिक वीर्य, क्षायिक सम्‍यक्‍त्‍व और क्षायिक चारित्र।।4।।<br></div>
    <div class=tikaTopContainer><b><br> टीका : 
    <span id=teeka0 class=gatha04 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha04-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿सूत्र में ‘च’ शब्‍द सम्‍यक्‍त्‍व और चारित्रके ग्रहण करनेके लिए आया है ज्ञानावरण कर्मके अत्‍यन्‍त क्षयसे क्षायिक केवलज्ञान होता है। इसी प्रकार केवलदर्शन भी होता है। दानान्‍तराय कर्मके अत्‍यन्‍त क्षयसे अनन्‍त प्राणियोंके समुदायका उपकार करनेवाला क्षायिक अभयदान होता है। समस्‍त लाभान्‍तराय कर्मके क्षयके कवलाहार क्रियासे रहित केवलियोंके क्षायिक लाभ होता है, जिससे उनके शरीरको बल प्रदान करनेमें कारणभूत, दूसरे मनुष्‍योंको असाधारण अर्थात् कभी न प्राप्‍त होनेवाले, परम शुभ और सूक्ष्‍म ऐसे अनन्‍त परमाणु प्रति समय सम्‍बन्‍धको प्राप्‍त होते हैं। समस्‍त भोगान्‍तराय कर्मके क्षयसे अतिशयवाले क्षायिक अनन्‍त भोगका प्रादुर्भाव होता है। जिससे कुसुमवृष्टि आदि अतिशय विशेष होते हैं। समस्‍त उपभोगान्‍तरायके नष्‍ट हो जानेसे अनन्‍त क्षायिक उपभोग होता है। जिससे सिंहासन, चामर और तीन छत्र आदि विभूतियाँ होती हैं। वीर्यान्‍तराय कर्मके अत्‍यन्‍त क्षयसे क्षायिक अनन्तवीर्य प्रकट होता है पूर्वोक्त सात प्रकृतियोंके अत्‍यन्‍त विनाशसे क्षायिक सम्‍यक्‍त्‍व होता है। इसी प्रकार क्षायिक चारित्रका स्‍वरूप समझना चाहिए। </p><br><p><b><font color=red>शंका – यदि क्षायिक दान आदि भावोंके निमित्तसे अभयदान आदि कार्य होते हैं तो सिद्धोंमें भी उनका प्रसंग प्राप्‍त होता है ? </p><br><p></font><font color=darkGreen>समाधान –</font></b> यह कोई दोष नहीं है, क्‍योंकि इन अभयदान आदिके होनेमें शरीर नामकर्म और तीर्थंकर नामकर्मके उदयकी अपेक्षा र‍हती है। परन्‍तु सिद्धोंके शरीर नामकर्म और तीर्थंकर नामकर्म नहीं होते, अत: उनके अभयदान आदि प्राप्‍त नहीं होते। </p><br><p><b><font color=red>शंका – तो सिद्धोंके क्षायिक दान आदि भावोंका सद्भाव कैसे माना जाय ? </font><font color=darkGreen>समाधान –</font></b> जिस प्रकार सिद्धोंके केवलज्ञान रूपसे अनन्‍तवीर्यका सद्भाव माना गया है उसी प्रकार परमानन्‍द और अव्‍याबाध रूपसे ही उनका सिद्धोंके सद्भाव है।</p><br><p><b><font color=maroon>विशेषार्थ –</font></b> घातिकर्मोंके चार भेद हैं - ज्ञानावरण, दर्शनावरण, मोहनीय और अन्‍तराय। इनमें-से ज्ञानावरणके अभावसे क्षायिक ज्ञान, दर्शनावरणके अभावसे क्षायिक दर्शन, मोहनीयके अभावसे क्षायिक सम्‍यक्‍त्‍व और क्षायिक चारित्र तथा अन्‍तरायके अभावसे क्षायिकदानादि पाँच लब्धियाँ होती हैं। इसीसे क्षायिक भावके नौ भेद किये हैं। यद्यपि अघाति कर्मोंके अभावसे जीवके क्षायिक अगुरुलघु आदि गुण प्रकट होते हैं पर वे अनुजीवी न होनेसे उनका यहाँ ग्रहण नहीं किया है। प्रश्‍न यह है कि टीकामें जो अभयदान आदिको शरीर नामकर्म और तीर्थंकर नामकर्मकी अपेक्षा रखनेवाले क्षायिक दान आदिके कार्य बतलाये हैं सो ऐसा बतलाना कहाँ तक उचित है ? बात यह है कि ऐसा निमित्त-नैमित्तिक सम्‍बन्‍ध है कि तीर्थंकरके गर्भमें आनेपर छह महीना पहलेसे भक्तिवश देव आकर, जिस नगरीमें तीर्थंकर जन्‍म लेते हैं वहाँ रत्‍न वर्षा रकते हैं। छप्‍पन कुमारिकाएँ आकर माताकी सेवा करती हैं, गर्भशोधन करती हैं, रक्षा करती हैं। तीर्थंकरके गर्भमें आनेपर देव-देवियाँ उत्‍सव मनाते हैं। जन्‍म, तप, केवल और निर्वाणके समय भी ऐसा ही करते हैं। केवलज्ञान होनेके बाद समवसरणकी रचना करते हैं, कुसुमवृष्टि करते हैं आदि। इसलिए मुख्‍यत: ये अभयदानादि देवादिकोंकी भक्ति और धर्मानुरागके कार्य हैं, शरीर नामकर्म और तीर्थंकर नामकर्मकी अपेक्षा रखनेवाले क्षायिक दान आदिके नहीं। फिर भी इन अभयदानादिको उपचारसे इनका कार्य कहा है। ऐसा नहीं माननेपर ये तीन दोष आते हैं - 1. निर्वाण कल्‍याणकके समय शरीर नामकर्म और तीर्थंकर नामकर्म नहीं रहता, इसलिए वह नहीं बन सकेगा। 2. गर्भमें आनेके पहले जो रत्‍नवर्षा आदि कार्य होते हैं उन्‍हें अकारण मानना पड़ेगा। 3. गर्भ, जन्‍म और तप कल्‍याणकके समय न तो क्षायिक दान आदि ही पाये जाते हैं और न तीर्थंकर प्रकृतिका उदय ही रहता है, इसलिए इन कारणोंके अभावसे इन्‍हें भी उकारण मानना पड़ेगा। इन सब दोषोंसे बचनेका एक ही उपय है कि पाँच कल्‍याणकोंको और समवसरण आदि बाह्य विभूतिको देवादिककी भक्ति और धर्मानुरागका कार्य मान लिया जाय। जिस प्रकार जिन-प्रतिमाका अभिषेक आदि महोत्‍सव भी इसी के कार्य हैं इसी प्रकार प्रकृतमें जानना चाहिए। इसपर यह प्रश्‍न होता है कि उक्त कार्य भले ही देवादिककी भक्ति और धर्मानुराग वश होते हों पर जन्‍मकल्‍याणकके समय जो घण्‍टानाद आदि कार्य विशेष होते हैं उनका कारण तो धर्मानुराग और भक्ति नहीं है। यदि उनका कारण पुण्‍यातिशय माना जाता है तो शेष कार्योंका कारण पुण्‍यातिशय माननेमें क्‍या आपत्ति है ? समाधान यह है कि जिस प्रकार एक अवसर्पिणी या उत्‍सर्पिणीमें चौबीस तीर्थंकर, बारह चक्रवर्ती, नौ नारायण, नौ प्रतिनारायण और नौ बलभद्र आदिके होनेका नियम है - यह कर्म विशेषका कार्य नहीं। उस-उस कालके साथ ऐसा ही निमित्तनैमित्तिक सम्‍बन्‍ध है कि इस कालमें इतने तीर्थंकर, इतने चक्रवर्ती आदि ही होंगे न्‍यूनाधिक नहीं, इसी प्रकार तीर्थंकरके जन्‍मकालके साथ ऐसा ही निमित्तनैमित्तिक सम्‍बध है कि इस समय अमुक स्‍थानके अमुक प्रकारके बाजे बजेंगे, इसलिए इसे कर्म विशेषका कार्य मानना उचित नहीं। कर्मकी अपनी मर्यादाएँ हैं। उन तक ही वह सीमित है। फिर भी मूलमें जिस स्थितिके रहते हुए ये कार्य होते हैं उस स्थितिको ध्‍यानमें रखकर उपचारसे उस स्थितिको इनका कारण कहा है। शेष कथन सुगम है।</p><br><p>जो अठारह प्रकारका क्षायोपशमिक भाव कहा है उसके भेदोंका कथन करनेके लिए आगे का सूत्र कहते हैं -</p></font></td>
      </tbody></table></div>
</body>
</html>
