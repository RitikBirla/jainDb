<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='06.html'><img src='../../../../../images/common/prev.jpg' id=next height=50 width=50/></a>
      <a href='08.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-दूसरा-अध्याय)</h2>
    <h3 class=mainTitle align=center><font color=maroon> ﻿जीवभव्याभव्यत्वानि च॥७॥<br> </font></h3>
  <div class=bottomContainer id=bottomTxt8 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿पारिणामिक भाव के तीन भेद हैं - जीवत्‍व, भव्‍यत्‍व और अभव्‍यत्‍व।।7।।<br></div>
    <div class=tikaTopContainer><b><br> टीका : 
    <span id=teeka0 class=gatha07 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha07 style="color: darkGreen;">&nbsp;&nbsp;राजवार्तिक</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha07-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿जीवत्‍व, भव्‍यत्‍व और अभव्‍यत्‍व ये तीन पारिणामिक भाव अन्‍य द्रव्‍योंमें नहीं होते इसलिए ये आत्‍माके जानने चाहिए। </p><br><p><b><font color=red>शंका – ये पारिणामिक क्‍यों हैं ? </p><br><p></font><font color=darkGreen>समाधान –</font></b> ये तीनों भाव कर्मके उदय, उपशम, क्षय और क्षयोपशमके बिना होते हैं, इसलिए पारिणामिक हैं। जीवत्‍वका अर्थ चैतन्‍य है। जिसके सम्‍यग्‍दर्शन आदि भाव प्रकट होनेकी योग्‍यता है। वह भव्‍य कहलाता है। अभव्‍य इसका उलटा है। ये तीनों जीवके पारिणामिक भाव हैं।</p><br><p><b><font color=red>शंका – अस्तित्‍व, नित्‍यत्‍व और प्रदेशवत्त्‍व आदिक भी भाव हैं उनका इस सूत्रमें ग्रहण करना चाहिए ? </p><br><p></font><font color=darkGreen>समाधान –</font></b> अलगसे उनके ग्रहण करनेका कोई काम नहीं; क्‍योंकि उनका ग्रहण किया ही है। </p><br><p><b><font color=red>शंका – कैसे ? </font><font color=darkGreen>समाधान –</font></b> क्‍योंकि सूत्रमें आये हुए ‘च’ शब्‍दसे उनका समुच्‍चय हो जाता है। </p><br><p><b><font color=red>शंका – यदि ऐसा है तो ‘तीन’ संख्‍या विरोधको प्राप्‍त होती है, क्‍योंकि इस प्रकार तीनसे अधिक पारिणामिक भाव हो जाते हैं ? </p><br><p></font><font color=darkGreen>समाधान –</font></b> तब भी ‘तीन’ यह संख्‍या विरोधको नहीं प्राप्‍त होती, क्‍योंकि जीवके असाधारण पारिणामिक भाव तीन ही हैं। अस्तित्‍वादिक तो जीव और अजीव दोनोंके साधारण हैं इसलिए उनका ‘च’ शब्‍दके द्वारा अलगसे ग्रहण किया है। </p><br><p><b><font color=red>शंका – औपशमिक आदि भाव नहीं बन सकते; क्‍योंकि आत्‍मा अमूर्त है। ये औपशमिक आदि भाव कर्मबन्‍धकी अपेक्षा होते हैं परन्‍तु अमूर्त आत्‍माके कर्मोंका बन्‍ध नहीं बनता है ? </p><br><p></font><font color=darkGreen>समाधान –</font></b> यह कहना ठीक नहीं है, क्‍योंकि आत्‍माके अमूर्तत्‍वके विषयमें अनेकान्‍त है। य‍ह कोई एकान्‍त नहीं कि आत्‍मा अमूर्त ही है। कर्मबन्‍धरूप पर्यायकी अपेक्षा उसका आवेश होनेके कारण कथंचित् मूर्त है और शुद्ध स्‍वरूपकी अपेक्षा कथंचित् अमूर्त है। </p><br><p><b><font color=red>शंका – यदि ऐसा है तो कर्मबन्‍धके आवेशसे आत्‍माका ऐक्‍य हो जानेपर आत्‍माका उससे भेद नहीं रहता ? </p><br><p></font><font color=darkGreen>समाधान –</font></b> यह कोई दोष नहीं, क्‍योंकि यद्यपि बन्‍धकी अपेक्षा अभेद है तो भी लक्षणके भेदसे कर्मसे आत्‍माका भेद जाना जाता है। कहा भी है - ‘आत्‍मा बन्‍धकी अपेक्षा एक है तो भी लक्षणकी अपेक्षा वह भिन्‍न है। इसलिए जीवका अमूर्तिकभाव अनेकान्‍तरूप है। व‍ह एक अपेक्षासे है और एक अपेक्षासे नहीं है।’  </p><br><p><b><font color=maroon>विशेषार्थ –</font></b>  पारिणामिक भाव तीन हैं - जीवत्‍व, भव्‍यत्‍व और अभव्‍यत्‍व। जीवत्‍वके दो भेद हैं - ए‍क जीवन-क्रियासापेक्ष और दूसरा चैतन्‍यगुणसापेक्ष। जीवनक्रिया प्राणसापेक्ष होती है, इसलिए ऐसे जीवत्‍वकी मुख्‍यता नहीं है, यहाँ तो चैतन्‍यगुणसापेक्ष जीवत्‍वकी ही मुख्‍यता है। यह सब जीवोंमें समानरूपसे पाया जाता है और कारणनिरपेक्ष होता है, इसलिए इसे पारिणामिक कहा है। यही बात भव्‍यत्‍व और अभव्‍यत्‍वके सम्‍बन्‍धमें भी जानना चाहिए, क्‍योंकि ये दोनों भाव भी कारणनिरपेक्ष होते हैं। साधारणत: जिनमें रत्‍नत्रय गुण प्रकट होनेकी योग्‍यता होती है वे भव्‍य कहलाते हैं और जिनमें ऐसी योग्‍यता नहीं होती उन्‍हें अभव्‍य कहते हैं। जीवमें ये दोनों प्रकारकी योग्‍यताएँ स्‍वभावसे होती हैं। इसीसे भव्‍यत्‍व और अभव्‍यत्‍व ये दोनों भाव भी पारिणामिक माने गये हैं। अभिप्राय यह है कि किन्‍हीं जीवोंका स्‍वभावसे अनादि-अनन्‍त बन्‍ध होता है और किन्‍हींका अनादिसान्‍त। जीवोंका इस तरहका बन्‍ध कारणनिरपेक्ष होता है। यह किसी कर्मविशेषका कार्य नहीं है, किन्‍तु ऐसी योग्‍यता पारिणामिक मानी गयी है। इसीसे जीवत्‍वके साथ भव्‍यत्‍व और अभव्यत्‍व ये दोनों भाव भी कहे गये हैं। यद्यपि जीवमें अस्तित्‍व आदि और बहुत-से पारिणामिक भाव पाये जाते हैं पर वे जीवके असाधारण धर्म न होनेसे उनकी यहाँ परिगणना नहीं की गयी है।</p><br><p>इन भावोंके सम्‍बन्‍धमें मुख्‍य प्रश्‍न यह है कि जब कि जीव अमूर्त है ऐसी दशामें उसका कर्मके साथ बन्‍ध नहीं हो सकता और कर्मबन्‍धके अभावमें औपशमिक आदि भावोंकी उत्‍पत्ति नहीं बन सकती, क्‍योंकि पारिणामिक भावोंके सिवा शेष भाव कर्मनिमित्तक मोने गये हैं? उत्तर यह है कि कर्मका आत्‍मासे अनादि सम्‍बन्‍ध है, इसलिए कोई दोष नहीं आता। आशय यह है कि संसार अवस्‍थामें जीवका कर्मके साथ अनादिकालीन बन्‍ध होनेके कारण वह व्‍यवहारसे मूत हो रहा है। और यह बात असिद्ध भी नहीं है, क्‍योंकि मदिरा आदिका सेवन करनेपर ज्ञानमें मूर्च्‍छा देखी जाती है। पर इतने मात्रसे आत्‍माको मूर्तस्‍वभाव नहीं माना जा सकता है, क्‍योंकि रूप, रस, गन्‍ध और स्‍पर्श ये पुद्गलके धर्म हैं। आत्‍मा मूर्तरूप इन धर्मोंसे भिन्‍न उपयोगस्‍वभाव वाला है।</p><br><p>यदि ऐसा है तो वही लक्षण कहिए जिससे कर्मसे आत्‍माका भेद जाना जाता है, इसी बातको ध्‍यानमें रखकर आगेका सूत्र कहते हैं -</p></font></td>
    <td id=gatha07-teeka1><b><font color=darkGreen>राजवार्तिक </font></b><br><br><font color=darkBlue><p>﻿अन्यत्वमपि साधारणं सर्वद्रव्याणां परस्परतोऽन्यत्वात्। कर्मोदयाद्यपेक्षाभावात् तदपि पारिणामिकम्।</p><br><p>= एक द्रव्य दूसरेसे भिन्न होता है, अतः अन्यत्व भी सर्वसाधारण है। कर्मोदय आदिकी अपेक्षाका अभाव होनेके कारण, यह पारिणामिक भाव है, अर्थात् स्वभावसे ही सबमें पाया जाता है।</p><br><p>योऽनन्तेनापि कालेन न सेत्स्यत्यस्रावभव्य एवेति चेत; न; भव्यराश्यन्तर्भावात्‌।९। ... यथा योऽनन्तकालेनापि कनकपाषाणो न कनकी भविष्यति न तस्यान्धपाषाणत्वं कनकपाषाणशक्तियोगात्‌, यथा वा आगामिकालो योऽनन्तेनापि कालेन नागमिष्यति न तस्यागामित्वं हीयते, तथा भव्यस्यापि स्वशक्तियोगाद्‌ असत्यामपि व्यक्तौ न भव्यत्वहानिः। = प्रश्न–जो भव्य अनन्त काल में भी सिद्ध न होगा वह तो अभव्य के तुल्य ही है। उत्तर–नहीं, वह अभव्य नहीं है, क्योंकि उस में भव्यत्व शक्ति है। जैसे कि कनक पाषाण को जो कभी भी सोना नहीं बनेगा अन्धपाषाण नहीं कह सकते अथवा उस आगामी काल को जो अनन्त काल में भी नहीं आयेगा अनागामी नहीं कह सकते उसी तरह सिद्धि न होने पर भी भव्यत्व शक्ति होने के कारण उसे अभव्य नहीं कह सकते। वह भव्य राशि में ही शामिल है।</p></font></td>
      </tbody></table></div>
</body>
</html>
