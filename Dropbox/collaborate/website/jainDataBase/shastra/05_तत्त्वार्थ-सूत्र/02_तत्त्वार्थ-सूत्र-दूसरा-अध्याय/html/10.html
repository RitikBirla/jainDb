<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='09.html'><img src='../../../../../images/common/prev.jpg' id=next height=50 width=50/></a>
      <a href='11.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-दूसरा-अध्याय)</h2>
    <h3 class=mainTitle align=center><font color=maroon> ﻿संसारिणो मुक्ताश्‍च॥१०॥<br> </font></h3>
  <div class=bottomContainer id=bottomTxt11 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जीव दो प्रकार के हैं - संसारी और मुक्त।।10।।<br></div>
    <div class=tikaTopContainer><b><br> टीका : 
    <span id=teeka0 class=gatha10 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha10-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿संसरण करने को संसार कहते हैं, जिसका अर्थ परिवर्तन है। यह जिन जीवों के पाया जाता है वे संसारी हैं। परिवर्तन के पाँच भेद हैं - द्रव्‍यपरिवर्तन, क्षेत्रपरिवर्तन, कालपरिवर्तन, भवपरिवर्तन और भावपरिवर्तन। </p><br><p>द्रव्‍यपरिवर्तन के दो भेद हैं - नोकर्म द्रव्‍यपरिवर्तन और कर्म द्रव्‍यपरिवर्तन। </p><br><p>अब नोकर्म द्रव्‍यपरिवर्तनका स्‍वरूप  कहते हैं - किसी एक जीव ने तीन शरीर और छह पर्याप्तियों के योग्‍य पुद्गलोंको एक समय में ग्रहण किया। अनन्‍तर वे पुद्गल स्निग्‍ध या रूक्ष स्‍पर्श तथा वर्ण और गन्‍ध आदिके द्वारा जिस तीव्र, मन्‍द और मध्‍यम भावरूप से ग्रहण किये थे उस रूपसे अवस्थित रहकर द्वितीयादि समयोंमें निर्जीर्ण हो गये। तत्‍पश्‍चात् अगृहीत परमाणुओंको अनन्‍त बार ग्रहण करके छोड़ा, मिश्र परमाणुओं को अनन्‍त बार ग्रहण करके छोड़ा और बीचमें गृहीत परमाणुओंको अनन्‍त बार ग्रहण करके छोड़ा। तत्‍पश्‍चात् जब उसी जीवके सर्वप्रथम ग्रहण किये गये वे ही नोकर्म परमाणु उसी प्रकारसे नोकर्म भावको प्राप्‍त होते हैं तब यह सब मिलकर <b>एक नोकर्म द्रव्‍यपरिवर्तन</b> होता है। </p><br><p>अब कर्मद्रव्‍यपरिवर्तन का कथन करते हैं - एक जीव ने आठ प्रकारके कर्मरूपसे जिन पुद्गलोंको ग्रहण किया, वे समया‍धिक एक आवलीकाल के बाद द्वितीयादिक समयों में झर गये। पश्‍चात् जो क्रम नोकर्म द्रव्‍यपरिवर्तनमें बतलाया है उसी क्रम से वे ही पुद्गल उसी प्रकारसे उस जीवके जब कर्मभावको प्राप्‍त होते हैं तब यह सब <b>एक कर्म द्रव्‍यपरिवर्तन</b> कहलाता है। कहा भी है - ‘इस जीवने सभी पुद्गलोंको क्रमसे भोगकर छोड़ दिया। और इस प्रकार यह जीव असकृत अनन्‍तबार पुद्गल परिवर्तनरूप संसारमें घूमता है।’ </p><br><p>अब क्षेत्रपरिवर्तन का कथन करते हैं - जिसका शरीर आकाशके सबसे कम प्रदेशों पर स्थित है ऐसा एक सूक्ष्‍म निगोद लब्‍ध्‍यपर्याप्‍तक जीव लोकके आठ मध्‍य प्रदेशोंको अपने शरीरके मध्‍यमें करके उत्‍पन्‍न हुआ और क्षुद्रभवग्रहण काल तक जीकर मर गया। पश्‍चात् वही जीव पुन: उसी अवगाहनासे वहाँ दूसरी बार उत्‍पन्‍न हुआ, तीसरी बार उत्‍पन्‍न हुआ, चौथी बार उत्‍पन्‍न हुआ। इस प्रकार घनांगुलके असंख्‍यातवें भागमें आकाशके जितने प्रदेश प्राप्‍त हों उतनी बार वहीं उत्‍पन्‍न हुआ। पुन: उसने आकाशका एक-एक प्रदेश बढ़ाकर सब लोकको अपना जन्‍मक्षेत्र बनाया। इस प्रकार यह सब मिलकर <b>एक क्षेत्रपरिवर्तन</b> होता है। कहा भी है -</p><br><p> ‘सब लोक क्षेत्र में ऐसा एक प्रदेश नहीं है जहाँ यह अवगाहना के साथ क्रम से नहीं उत्‍पन्‍न हुआ। इस प्रकार इस जीव ने क्षेत्र संसारमें अनेक बार परिभ्रमण किया।’ </p><br><p>अब कालपरिवर्तन का कथन करते हैं - कोई जीव उत्‍सर्पिणीके प्रथम समयमें उत्‍पन्‍न हुआ और आयुके समाप्‍त हो जानेपर मर गया। पुन: वही जीव दूसरी उत्‍सर्पिणीके दूसरे समयमें उत्‍पन्‍न हुआ और अपनी आयुके समाप्‍त हो जाने पर मर गया। पुन: वही जीव तीसरी उत्‍सर्पिणीके तीसरे समयमें उत्‍पन्‍न हुआ। इस प्रकार इसने क्रमसे उत्‍सर्पिणी समाप्‍त की और इसी प्रकार अवसर्पिणी भी। यह जन्‍मका नैरन्‍तर्य कहा। तथा इसी प्रकार मरण का भी नैरन्‍तर्य लेना चाहिए। इस प्रकार यह सब मिलकर <b>एक कालपरिवर्तन</b> है। कहा भी है -</p><br><p> ‘कालसंसारमें परिभ्रमण करता हुआ यह जीव उत्‍सर्पिणी और अवसर्पिणीके सब समयोंमें अनेक बार जन्‍मा और मरा।’ </p><br><p>अब भवपरिवर्तन का कथन करते हैं - नरकगति में सबसे जघन्‍य आयु दस हजार वर्षकी है। एक जीव उस आयुसे वहाँ उत्‍पन्‍न हुआ, पुन: घूम-फिरकर उसी आयुसे वहीं उत्‍पन्‍न हुआ। इस प्रकार दस हजार वर्षके जितने समय हैं उतनी बार व‍हीं उत्‍पन्‍न हुआ और मरा। पुन: आयुके एक-एक समय बढ़ाकर नरककी तेंतीस सागर आयु समाप्‍त की। तदनन्‍तर नरकसे निकलकर अन्‍तमुहूर्त आयुके साथ तिर्यंचगतिमें उत्‍पन्‍न हुआ। और पूर्वोक्त क्रमसे उसने तिर्यंचगतिकी तीन पल्‍योपम आयु समाप्‍त की। इसी प्रकार मनुष्‍यगतिमें अन्‍तर्मुहूर्तसे लेकर तीन पल्‍योपम आयु समाप्‍त की। तथा देवगतिमें नरकगतिके समान आयु समाप्‍त की। किन्‍तु देवगतिमें इतनी विशेषता है कि यहाँ इकतीस सागरोपम आयु समाप्‍त होने तक कथन करना चाहिए। इस प्रकार यह सब मिलकर <b>एक भवपरिवर्तन</b> है। </p><br><p>अब भावपिरवर्तन का कथन करते हैं - पंचेन्द्रिय संज्ञी पर्याप्‍तक मिथ्‍यादृष्टि कोई एक जीव ज्ञानावरण प्रकृतिकी सबसे जघन्‍य अपने योग्‍य अन्‍त:कोड़ाकोड़ीप्रमाण स्थितिको प्राप्त होता है। उसके उस स्थितिके योग्‍य षट्स्थानपतित असंख्‍यात लोकप्रमाण कषायअध्‍यवसाय स्‍थान होते हैं। और सबसे जघन्‍य इन कषायअध्‍यवसायस्‍थानोंके निमित्तसे असंख्‍यात लोकप्रमाण अनुभागअध्‍यवसायस्‍थान होते हैं। इस प्रकार सबसे जघन्‍य स्थिति, सबसे जघन्‍य कषायअध्‍यवसायस्‍थान और सबसे जघन्‍य अनुभागअध्‍यवसायस्‍थानको धारण करनेवाले इस जीवके तद्योग्‍य सबसे जघन्‍य योगस्‍थान होता है। तत्‍पश्‍चात् स्थ्‍िाति, कषाय अध्‍यवसायस्‍थान और अनुभागअध्‍यवसायस्‍थान वही रहते हैं, किन्‍तु योगस्‍थान दूसरा हो जाता है जो असंख्‍यात भागवृद्धिसंयुक्त होता है। इसी प्रकार तीसरे, चौथे आदि योगस्‍थानोंमें समझना चाहिए। ये सब योगस्‍थान चार स्‍थान पतित होते हैं और इनका प्रमाण श्रेणीके असंख्‍यातवें भागप्रमाण है। तदनन्‍तर उसी स्थिति और उसी कषायअध्‍यवसायस्‍थानको धारण करनेवाले जीवके दूसरा अनुभागअध्‍यवसायस्‍थान होता है। इसके योगस्‍थान पहलेके समान जानना चाहिए। तात्‍पर्य यह है कि यहाँ भी पूर्वोक्‍त तीनों बातें ध्रुव रहती हैं किन्‍तु योगस्‍थान जगश्रेणीके असंख्‍यातवें भागप्रमाण होते हैं। इस प्रकार असंख्‍यात लोकप्रमाण अनुभागअध्‍यवसायस्‍थानोंके होने तक तीसरे आदि अनुभाग अध्‍यवसायस्‍थानोंमें जानना चाहिए। तात्‍पर्य यह है कि यहाँ स्थिति और कषाय अध्‍यवसायस्‍थान तो जघन्‍य ही रहते हैं किन्‍तु अनुभागअध्‍यवसायस्‍थान क्रमसे असंख्‍यात लोकप्रमाण हो जाते हैं और एक-एक अनुभागअध्‍यवसायस्‍थानके प्रति जगश्रेणीके असंख्‍यातवें भागप्रमाण योगस्‍थान होते हैं। तत्‍पश्‍चात् उसी स्थितिको प्राप्‍त होनेवाले जीवके दूसरा कषायअध्‍यवसायस्‍थान होता है। इसके भी अनुभागअध्‍यवसायस्‍थान और योगस्‍थान पहलेके समान जानना चाहिए। अर्थात् एक-एक कषायअध्‍यवसायस्‍थानके प्रति असंख्‍यात लोकप्रमाण अनुभागअध्‍यवसायस्‍थान होते हैं और एक-एक अनुभागअध्‍यवसायस्‍थानके प्रति जगश्रेणी असंख्‍यातवें भागप्रमाण योगस्‍थान होते हैं। इस प्रकार असंख्‍यात लोकप्रमाण कषायअध्‍यवसायस्‍थानोंके होने तक तीसरे आदि कषायअध्‍यसायस्‍थानोंमें वृद्धिका क्रम जानना चाहिए। जिस प्रकार सबसे जघन्‍य स्थितिके कषायादि स्‍थान कहे हैं उसी प्रकार एक समय अधिक जघन्‍य स्थितिके भी कषायादि स्‍थान जानना चाहिए और इसी प्रकार एक-एक समय अधिकके क्रमसे तीस कोड़ाकोड़ी सागर प्रमाण उत्‍कृष्‍ट स्थितितक प्रत्‍येक स्थितिविकल्‍पके भी कषायादि स्‍थान जानना चाहिए। अनन्‍त भागवृद्धि, असंख्‍यात भागवृद्धि, संख्‍यात भागवृद्धि, संख्‍यात गुणवृद्धि, असंख्‍यात गुणवृद्धि और अनन्‍त गुणवृद्धि इस प्रकार ये वृद्धिके छह स्‍थान हैं तथा इसी प्रकार हानि भी छह प्रकारकी है। इनमें-से अनन्‍त भागवृद्धि और अनन्‍त गुणवृद्धि इन दो स्‍थानोंके कम कर देनेपर चार स्‍थान होते हैं। इसी प्रकार सब मूल प्रकृतियोंका और उनकी उत्तर प्रकृतियों के परिवर्तन का क्रम जानना चाहिए। यह सब मिलकर <b>एक भावपरिवर्तन</b> होता है। कहा भी है -</p><br><p> ‘इस जीवने मिथ्‍यात्‍वके संसर्गसे सब प्रकृति, स्थिति, अनुभाग और प्रदेशबन्‍धके स्‍थानों को प्राप्‍त कर भावसंसारमें परिभ्रमण किया।’</p><br><p>जो उक्त पाँच प्रकाके संसारसे निवृत्त हैं वे मुक्त हैं। सूत्रमें ‘संसारि’ पदका पहले ग्रहण किया, क्‍योंकि ‘मुक्त’ यह संज्ञा संसारपूर्वक प्राप्‍त होती है।</p><br><br><p><b><font color=maroon>विशेषार्थ –</font></b> जीवके मुख्‍य भेद दो हैं - संसारी और मुक्त। ये भेद जीवकी बद्ध और अबद्ध अवस्‍थाको ध्‍यानमें रखकर किय गये हैं। वस्‍तुत: ये जीवकी दो अवस्‍थाएँ हैं। पहले जीव बद्ध अवस्‍थामें रहता है, इसलिए उसे संसारी कहते हैं और बादमें उसके मुक्त होनेपर वही मुक्त कहलाता है। जीवका संसार निमित्त-सापेक्ष होता है, इसलिए इस अपेक्षासे संसारके पाँच भेद किये गये हैं - द्रव्‍यसंसार, क्षेत्रसंसार, कालसंसार, भवसंसार और भावसंसार। इनका दूसरा नाम परिवर्तन भी हैं। द्रव्‍य पदसे कर्म और नोकर्म लिये गये हैं, क्षेत्र पद से लोकाकाशके प्रदेशों का ग्रहण किया है, काल पदसे उत्‍सर्पिणी और अवसर्पिणी सम्‍बन्‍धी समयका ग्रहण किया है, भव पदसे जीवकी नर नारक आदि अवस्‍थाओंका ग्रहण किया है और भाव पदसे जीवके योग और कषायस्‍थान विवक्षित हैं। इन द्रव्‍यादिके निमित्तसे संसारमें जीवका परिभ्रमण किस प्रकार होता रहता है यही यहाँ बतलाया गया है। इन परिवर्तनोंके होनेमें उत्तरोत्तर अधिक-अधिक काल लगता है। मुख्‍यरूपसे जीवका संसार सम्‍यदर्शनके प्राप्‍त होनेके पूर्वतक माना गया है, इससे ये परिवर्तन जीवकी मिथ्‍यात्‍व अवस्‍थामें होते हैं यह सिद्ध होता है। सम्‍यग्‍दर्शनके होने पर जीवका ईषत् संसार शेष रहनेपर भी वह इन परिवर्तनोंसे मुक्त हो जाता है। पूर्ण मोक्ष मुक्त अवस्‍थामें होता है। इसीसे जीवके संसारी और मुक्त ये दो भेद किये गये हैं। </p><br><p>पहले जो संसारी जीव कह आये हैं वे दो प्रकारके हैं। आगेके सूत्र-द्वारा इसी बातको बतलाते हैं - </p></font></td>
      </tbody></table></div>
</body>
</html>
