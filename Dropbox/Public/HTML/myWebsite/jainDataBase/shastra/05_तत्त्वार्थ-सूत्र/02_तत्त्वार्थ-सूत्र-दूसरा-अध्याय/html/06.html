<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='05.html'><img src='../../../../../images/common/prev.jpg' id=next height=50 width=50/></a>
      <a href='07.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-दूसरा-अध्याय)</h2>
    <h3 class=mainTitle align=center><font color=maroon> ﻿गतिकषायलिंग-मिथ्यादर्शनाज्ञानासंयतासिद्धलेश्याश्‍चतुश्‍चतुस्त्र्यैकैकैकैक-षड्भेदाः॥६॥<br> </font></h3>
  <div class=bottomContainer id=bottomTxt7 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿औदयिक भाव के इक्‍कीस भेद हैं - चार गति, चार कषाय, तीन लिंग, एक मिथ्‍यादर्शन, एक अज्ञान, एक असंयम, एक असिद्ध भाव और छह लेश्‍याएँ।।6।।<br></div>
    <div class=tikaTopContainer><b><br> टीका : 
    <span id=teeka0 class=gatha06 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha06-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿इस सूत्रमें ‘यथाक्रमम्’ पदकी अनुवृत्ति होती है, क्‍योंकि यहाँ उसका सम्‍बन्‍ध है। </p><br><p>गति चार प्रकारकी है - नरकगति, तिर्यंचगति, मनुष्‍यगति और देवगति। इनमें-से नरक गति नामकर्मके उदयसे नारकभाव होता है, इसलिए नरकगति औदयिक है। इसी प्रकार शेष तीन गतियोंका भी अर्थ करना चाहिए। </p><br><p>कषाय चार प्रकारका है - क्रोध, मान, माया और लोभ। इनमें-से क्रोधको पैदा करनेवाले कर्मके उदयसे क्रोध औदयिक होता है। इसी प्रकार शेष तीन कषायोंको औदयिक जानना चाहिए। </p><br><p>लिंग तीन प्रकारका है - स्‍त्रीवेद, पुरुषवेद और नपुंसकवेद। स्‍त्रीवेद कर्मके उदयसे स्‍त्रीवेद औदयिक होता है। इसी प्रकार शेष दो वेद औदयिक हैं। मिथ्‍यादर्शन एक प्रकारका है। मिथ्‍यादर्शन कर्म के उदयसे जो तत्‍त्‍वोंका अश्रद्धानरूप परिणाम होता है वह मिथ्‍यादर्शन है, इसलिए वह औदयिक है। </p><br><p>पदार्थोंके नहीं जाननेको अज्ञान कहते हैं। चूंकि वह ज्ञानावरण कर्मके उदयसे होता है, इसलिए औदयिक है। </p><br><p>असंयतभाव चारित्रमोहनीय कर्मके सर्वघा‍तीस्‍पर्धकों के उदय से होता है, इसलिए औदयिक है। </p><br><p>असिद्धभाव कर्मोदय सामान्‍य की अपेक्षा होता है, इसलिए औदयिक है। </p><br><p>लेश्‍या दो प्रकारकी है - द्रव्‍यलेश्‍या और भावलेश्‍या। यहाँ जीव के भावों का अधिकार होने से द्रव्‍यलेश्‍या नहीं ली गयी है। चूं‍कि भावलेश्‍या कषायके उदयसे अनुरंजित योगकी प्रवृत्तिरूप है, इसलिए वह औदयिक है ऐसा कहा जाता है। वह छह प्रकारकी है - कृष्‍णलेश्‍या, नीललेश्‍या, कापोतलेश्‍या, पीतलेश्‍या, पद्मलेश्‍या और शुक्‍ललेश्‍या।</p><br><br><p><b><font color=red>शंका – उपशान्‍तकषाय, क्षीणकषायऔर सयोगकेवली गुणस्‍थानमें शुक्‍ललेश्‍या है ऐसा आगम है, परन्‍तु वहाँपर कषायका उदय नहीं है इसलिए औदयिकपना नहीं बन सकता।</p><br><p></font><font color=darkGreen>समाधान –</font></b> यह कोई दोष नहीं है, क्‍योंकि जो योगप्रवृत्ति कषायोंके उदयसे अनुरंजित होती रही वही यह है इस प्रकार पूर्वभावप्रज्ञापन नयकी अपेक्षा उपशान्‍तकषाय आदि गुणस्‍थानोंमें भी लेश्‍याको औदयिक कहा गया है।  किन्‍तु अयोगकेवलीके योगप्रवृत्ति नहीं होती, इसलिए वे लेश्‍यारहित हैं ऐसा निश्‍चय होता है। </p><br><p><b><font color=maroon>विशेषार्थ –</font></b> कर्मोंकी जातियाँ और उनके अवान्‍तर भेद अनेक हैं, इसलिए उनके उदयसे होनेवाले भाव भी अनेक हैं, पर यहाँ मुख्‍य-मुख्‍य औदयिक भाव ही गिनाये गये हैं। ऐसे भाव इक्‍कीस होते हैं। प्रथम चार भेद चार गति हैं। ये गति-नामकर्मके उदयसे होते हैं। नामकर्म अघातिकर्म है। गति-नामकर्म उसीका एक भेद है। जो प्रकृतमें अन्‍य जीवविपाकी अघाति कर्मोंका उपलक्षण है। पुद्गलविपाकी कर्मोंके उदयसे जीवभाव नहीं होते, अत: उनकी यहाँ परिगणना नहीं की गयी है। घाति कर्मोंमें क्रोधादि चारों कषायोंके उदयसे क्रोधादि चार भाव होते हैं। तीन वेदोंके उदयसे तीन लिंग होते हैं। तीन वेद उपलक्षण हैं। इनसे हास्‍य आदि छह भावोंका भी ग्रहण होता है। दर्शनमोहनीयके उदयसे मिथ्‍यादर्शन होता है। दर्शनावरणके उदयसे होनेवाले अदर्शनभावोंका इसीमें ग्रहण होता है। ज्ञानावरणके उदयसे अज्ञानभाव होता है, असंयत भाव चारित्रमोहनीयके उदयका कार्य है और असिद्ध भाव सब कर्मोंके उदयका कार्य है। रहीं लेश्‍याएँ सो ये कषाय और योग इनके मिलनेसे उत्‍पन्‍न हुई परिणति विशेष हैं। फिर भी इनमें कर्मोदयकी मुख्‍यता होनेसे इनकी औदयिक भावोंमें परिगणना की गयी है। इन भावोंमें कर्मोंका उदय निमित्त है, इसलिए इन्‍हें औदयिक कहते हैं।</p><br><p>अब जो तीन प्रकारका पारिणामिक भाव कहा है उसके भेदोंके स्‍वरूपका कथन करनेके लिए आगेका सूत्र कहते हैं -</p></font></td>
      </tbody></table></div>
</body>
</html>
