<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='04.html'><img src='../../../../../images/common/prev.jpg' id=next height=50 width=50/></a>
      <a href='06.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#श्लोकवार्तिक>श्लोकवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-छठा-अध्याय)</h2>
    <h3 class=mainTitle align=center><font color=maroon> ﻿इन्द्रिय-कषायाव्रत-क्रिया: पंच-चतु:-पंच-पंचविंशति-संख्या: पूर्वस्य भेदा: ॥५॥<br> </font></h3>
  <div class=bottomContainer id=bottomTxt6 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿पूर्व के अर्थात् साम्परायिक कर्मास्रव के इन्द्रिय, कषाय, अव्रत और क्रियारूप भेद हैं जो क्रम से पाँच, चार, पाँच और पच्चीस हैं ॥5॥<br></div>
    <div class=tikaTopContainer><b><br> टीका : 
    <span id=teeka0 class=gatha05 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha05 style="color: darkGreen;">&nbsp;&nbsp;श्लोकवार्तिक</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha05-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿यहाँ इन्द्रिय आदि का पाँच आदि के साथ क्रम से सम्बन्ध जानना चाहिए । यथा इन्द्रियाँ पाँच हैं, कषाय चार हैं, अव्रत पाँच हैं और क्रिया पच्चीस हैं । इनमें-से स्पर्शन आदि पाँच इन्द्रियों का कथन पहले कर आये हैं । क्रोधादि चार कषाय हैं और हिंसा आदि पाँच अव्रत आगे कहेंगे । पच्चीस क्रियाओं का वर्णन यहाँ करते हैं -- <ol><li>चैत्य, गुरु और शास्त्र की पूजा आदिरूप सम्यक्त्व को बढ़ाने वाली <b>सम्यक्त्व क्रिया</b> है । <li>मिथ्यात्व के उदय से जो अन्य देवता के स्त‍वन आदि रूप क्रिया होती है वह <b>मिथ्यात्व  क्रिया</b> है। </p><br><p>शरीर आदि द्वारा गमनागमन आदिरूप प्रवृत्ति <b>प्रयोगक्रिया</b> है। <li>संयत का अविरति के सम्मु्ख होना <b>समादान क्रिया</b> है । <li>ईर्यापथ की कारणभूत क्रिया <b>ईर्यापथ क्रिया</b> है। ये पाँच क्रिया है । <li>क्रोध के आवेश से <b>प्रादोषिकी क्रिया</b> होती है । <li>दुष्ट भाव युक्त होकर उद्यम करना <b>कायिकी क्रिया</b> है । <li>हिंसा के साधनों को ग्रहण करना <b>आधिकरणिकी क्रिया</b> है । <li>जो दु:ख की उत्पत्ति का कारण है वह <b>पारितापिकी क्रिया</b> है । <li>आयु, इन्द्रिय, बल और श्वासोच्छ्‍वास रूप प्राणों का वियोग करने वाली <b>प्राणातिपातिकी क्रिया</b> है । ये पाँच क्रिया हैं ।<li> रागवश स्नेहसिक्त होने के कारण प्रमादी का रमणीय रूप के देखने का अभिप्राय <b>दर्शनक्रिया</b> है । <li>प्रमादवश स्पर्श करने लायक सचेतन पदार्थ का अनुबन्ध <b>स्पर्शन क्रिया</b> है । <li>नये अधिकरणों को उत्पन्न  करना <b>प्रात्ययिकी क्रिया</b> है । <li>स्त्री, पुरुष और पशुओं के जाने, आने, उठने और बैठने के स्थान में भीतरी मल का त्याग करना <b>समन्तानुपात क्रिया</b> है । <li>प्रमार्जन और अवलोकन नहीं की गयी भूमि पर शरीर आदि का रखना <b>अनाभोग क्रिया</b> है। ये पाँच क्रिया हैं । <li>जो क्रिया दूसरों द्वारा करने की हो उसे स्वयं कर लेना <b>स्वहस्त क्रिया</b> है । <li>पापादान आदिरूप प्रवृत्ति विशेष के लिए सम्मति देना <b>निसर्ग क्रिया</b> है । दूसरे ने जो सावद्यकार्य किया हो उसे प्रकाशित करना <b>विदारणक्रिया</b> है । <li>चारित्रमोहनीय के उदय से आवश्यक आदि के विषय में शास्त्रोक्त आज्ञा को न पाल सकने के कारण अन्यथा निरूपण करना <b>आज्ञाव्यापादिकी क्रिया</b> है । <li>धूर्तता और आलस्य के कारण शास्त्र में उपदेशी गयी विधि करने का अनादर <b>अनाकांक्षक्रिया</b> है। ये पाँच क्रिया हैं । <li>छेदना, भेदना और मारना आदि क्रिया में स्वयं तत्पर रहना और दूसरे के करने पर हर्षित होना <b>प्रारम्भ  क्रिया</b> है । <li>परिग्रह का नाश न हो इसलिए जो क्रिया की जाती है वह <b>पारिग्राहिकी क्रिया</b> है । <li>ज्ञान, दर्शन आदि के विषय में छल करना <b>मायाक्रिया</b> है । <li>मिथ्यादर्शन के साधनों से युक्त पुरुष की प्रशंसा आदि के द्वारा दृढ़ करना कि 'तू ठीक करता है' <b>मिथ्या दर्शन क्रिया</b> है । <li>संयम का घात करने वाले कर्म के उदय से त्यागरूप परिणामों का न होना <b>अप्रत्याख्यान क्रिया</b> है । ये पाँच क्रिया हैं । </ol>ये सब मिलकर पच्चीस क्रियाएँ होती हैं । कार्य-कारण के भेद से अलग-अलग भेद को प्राप्त होकर ये इन्द्रियादिक साम्परायिक कर्म के आस्रव के द्वार हैं । </p><br><p><b><font color=red>शंका – तीनों योग सब आत्माओं के कार्य हैं, इसलिए वे सब संसारी जीवों के समान रूप से प्राप्त होते हैं इसलिए कर्मबन्ध के फल के अनुभव के प्रति समानता प्राप्त होनी चाहिए ? </p><br><p></font><font color=darkGreen>समाधान –</font></b> यह बात ऐसी नहीं है, क्योंकि यद्यपि योग प्रत्येक आत्मा के होता है, परन्तु  जीवों के परिणामों के अनन्त भेद हैं, इसलिए कर्मबन्ध के फल के अनुभव की विशेषता माननी पड़ती है। </p><br><p><b><font color=red>शंका – किस प्रकार ? </p><br><p></font><font color=darkGreen>समाधान –</font></b> अब अगले सूत्र द्वारा इसी बात का समाधान करते हैं --</p></font></td>
    <td id=gatha05-teeka1><b><font color=darkGreen>श्लोकवार्तिक </font></b><br><br><font color=darkBlue><div class=teekaPadya align=center>तत्र चैत्यश्रुताचार्युपूजास्तवादिलक्षणा<br>सम्यक्त्ववर्धनी ज्ञेया विद्भि: सम्यक्त्वसत्क्रिया ॥२॥<br>कुचैत्यादिप्रतिष्ठादिर्या मिथ्यात्वप्रवर्धनी<br>सा मिथ्यात्वक्रिया बोध्या मिथ्यात्वोदयसंसृता ॥३॥<br>कायादिभि: परेषां यद्गमनादिप्रवर्तनं<br>सदसत्कार्यसिद्धयर्थं सा प्रयोगक्रिया मता ॥४॥<br>नु: कायवाङ्मनोयोगान्नो निवर्तयितुं क्षमा:<br>पुदगलास्तदुपादानं स्वहेतुद्वयतोsथवा ॥५॥<br>संयतस्य सत: पुंसोsसंयमं प्रति यद्भवेत्<br>आभिमुख्यं समादानक्रिया सा वृत्तघातिनी ॥६॥<br>ईर्यापथक्रिया तत्र प्रोक्ता तत्कर्महेतुका<br>इति पंचक्रियास्तावच्छुभाशुभफलाः स्मृता: ॥७॥</div><br><br><p>उन पच्चीस क्रियाओं में पहिली सम्यक्त्व क्रिया, मिध्यात्व क्रिया, प्रयोग किया, समादान किया, ईर्यापथ क्रिया, ये पांच क्रियायं हैं तहां -- जिन बिम्ब, आप्तोपज्ञ-शास्त्र, निर्ग्रंथ आचार्य, इनकी पूजा करना, स्तुति करना, दर्शन करना, ध्यान करना आदि स्वरूप प्रशंसनीय <b>सम्यक्त्व क्रिया</b> हैं जो कि विद्वानों करके सम्यक्त्व को बढाने वाली समझी गई है । </p><br><p>तथा कुदेव, कुगुरु. कुशास्त्र आदि का प्रतिष्ठा करना, श्री जिनेन्द्र देव के अतिरिक्त अन्य देवताओं की स्तुति करना, पूजन करना आदि जो भी कोई मिभ्यात्व को अधिक बढाने वाली क्रियाएं हैं वह <b>मिथ्यात्व क्रिया</b> हैं जो कि पूर्व में बंधे हुये मिथ्यात्व कर्म के उदय को अच्छा आश्रय पाकर हुई मिथ्यादृष्टि जीवों के यहाँ प्रख्यात हो रही समझ लेनी चाहिये । </p><br><p>प्रशस्त और अप्रशस्त कार्यों की प्रसिद्धि करने के लिये काय, वचन, आदि करके दूसरे जीवों की जो गमन, आगमन, आदि प्रवृत्ति करा देना है वह तीसरी <b>प्रयोग क्रिया</b> मानी गयी है ।</p><br><p>अपने अन्तरंग कारण हो रहे वीर्यान्तराय कर्म और ज्ञानावरण कर्म का क्षयोपशम एवं अँगो-पांग कर्म का उदय तथा बहिरंग कारण माने गये योग वर्गणा, भोजन आदि यों दोनों कारणों से आत्मा के काय-योग, वचन-योग, मनो-योग, इनकी निवृत्ति नहीं कराने के लिए अर्थात् -- योगों अनुसार मन, वचन, काय, को बनाने के लिये समर्थ हो रहे जो पुद्गल हैं उनका ग्रहुण करना समादान क्रिया है । अथवा संयमी हो रहे सन्ते प्रशस्त आत्मा का जो अविरति के प्रति अभिमुख होना है वह <b>समादान क्रिया</b> है वह चारित्र का घात करने वाली मानी गयी है । </p><br><p>उस ईर्यापथ यानी जीवदया पालते हुए धर्मार्थ मार्ग में चल रहे संयमी की गमन कर्म को हेतु मान कर उपजी हुई क्रिया तो उन क्रियाओं में पांचवीं <b>ईर्यापथ क्रिया</b> अच्छी कही गयी है । </p><br><p>इस प्रकार कोई शुभ फलों और अशुभ फलों को देने वाली ये पहिली पांच क्रियाएं तो ऋषि आम्नाय अनुसार स्मरण की जा रहीं चली आ रही हैं ।</p></font></td>
      </tbody></table></div>
</body>
</html>
