<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='00_मंगलाचरण.html'><img src='../../../../../images/common/prev.jpg' id=next height=50 width=50/></a>
      <a href='02.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿मोक्ष का उपाय</font></div>
    <h3 class=mainTitle align=center><font color=maroon> ﻿सम्यग्दर्शनज्ञानचारित्राणि मोक्षमार्गः॥१॥<br> </font></h3>
  <div class=bottomContainer id=bottomTxt3 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿सम्‍यग्‍दर्शन, सम्‍यग्‍ज्ञान और सम्‍यक्‌चारित्र ये तीनों मिलकर मोक्ष का मार्ग हैं ॥1॥<br></div>
    <div class=tikaTopContainer><b><br> टीका : 
    <span id=teeka0 class=gatha01 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha01 style="color: darkGreen;">&nbsp;&nbsp;राजवार्तिक</span>
    <span id=teeka2 class=gatha01 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka3 class=gatha01 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha01-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿‘सम्‍यक्’ शब्‍द अव्‍युत्‍पन्‍न अर्थात् रौढ़िक और व्‍युत्‍पन्‍न अर्थात् व्‍याकरणसिद्ध है। जब यह व्‍याकरण से सिद्ध किया जाता है तब सम् उपसर्ग पूर्वक अञ्च धातु से क्विप् प्रत्‍यय करने पर ‘सम्‍यक्’ शब्‍द बनता है। संस्‍कृत में इसकी व्‍युत्‍पत्ति ‘समञ्चति इति सम्‍यक्’ इस प्रकार होती है। प्रकृत में इसका अर्थ प्रशंसा है। इसे दर्शन, ज्ञान और चारित्र इनमें-से प्रत्‍येक शब्‍द के साथ जोड़ लेना चाहिए। यथा - सम्‍यग्‍दर्शन, सम्‍यग्‍ज्ञान और सम्‍यक्‍चारित्र। लक्षण और भेद के साथ इनका स्‍वरूप विस्‍तार से आगे कहेंगे। नाममात्र यहाँ कहते हैं - पदार्थों के यथार्थ ज्ञानमूलक श्रद्धान का संग्रह करने के लिए दर्शन के पहले सम्‍यक् विशेषण दिया है। जिस-जिस प्रकार से जीवादिक पदार्थ अवस्थित हैं उस-उस प्रकार से उनका जानना सम्‍यग्‍ज्ञान है। ज्ञान के पहले सम्‍यक् विशेषण विमोह(<font color=DarkSlateGray>अनध्‍यवसाय</font>), संशय और विपर्यय ज्ञानों का निराकरण करने के लिए दिया है। जो ज्ञानी पुरुष संसार के कारणों को दूर करने के लिए उद्यत है उसके कर्मों के ग्रहण करने में निमित्तभूत क्रिया के उपरम होने को सम्‍यक्‍चारित्र कहते हैं। चारित्र के पहले ‘सम्‍यक्’ विशेषण अज्ञानपूर्वक आचरण के निराकरण करने के लिए दिया है। दर्शन, ज्ञान और चारित्रका व्‍युत्‍पत्‍यर्थ - दर्शन शब्‍द का व्‍युत्‍पत्तिलभ्‍य अर्थ है - ‘पश्‍यति दृश्‍यतेऽनेन दृष्टिमात्रं वा दर्शनम्’ - जो देखता है, जिसके द्वारा देखा जाता है या देखनामात्र। ज्ञान शब्दका व्‍युत्‍पत्तिलभ्‍य अर्थ है -‘जानाति ज्ञायतेऽनेन  ज्ञप्तिमात्रं वा ज्ञानम् - जो जानता है, जिसके द्वारा जाना जाता है या जानना मात्र। चारित्र शब्‍दका व्‍युत्‍पत्तिलभ्‍य अर्थ है - चरति चर्यतेऽनेन चरणमात्रं वा चारित्रम् - जो आचरण करता है, जिसके द्वारा आचरण किया जाता है या आचरण करना मात्र ।</p><br><p><b><font color=red>शंका – दर्शन आदि शब्‍दों की इस प्रकार व्‍युत्‍पत्ति करने पर कर्त्ता और करण एक हो जाता है किन्‍तु यह बात विरुद्ध है ? </p><br><p></font><font color=darkGreen>समाधान –</font></b> यद्यपि यह कहना सही है तथापि स्‍वपरिणाम और परिणामी में भेद की विवक्षा होने पर उक्त प्रकार से कथन किया गया है। जैसे ‘अग्नि दाह परिणाम के द्वारा ईंधन को जलाती है यह कथन भेदविवक्षा के होने पर ही बनता है। यहाँ चूँकि पर्याय और पर्यायी में एकत्‍व और अनेकत्‍व के प्रति अनेकान्‍त है, अत: स्‍वातन्‍त्र्य और पारतन्‍त्र्य विवक्षा के होने से एक ही पदार्थ में पूर्वोक्त कर्त्ता आदि साधनभाव विरोध को प्राप्‍त न‍हीं होता। जैसे कि अग्नि से दहन आदि क्रिया की अपेक्षा कर्त्ता आदि साधन भाव बन जाता है, वैसे ही प्रकृत में जानना चाहिए।</p><br><p><b><font color=red>शंका – सूत्र में पहले ज्ञान का ग्रहण करना उचित है, क्‍योंकि एक तो दर्शन ज्ञानपूर्वक होता है और दूसरे ज्ञान में दर्शन शब्‍द की अपेक्षा कम अक्षर हैं ? </p><br><p></font><font color=darkGreen>समाधान –</font></b> यह कहना युक्त नहीं कि दर्शन ज्ञानपूर्वक होता है इसलिए सूत्र में ज्ञान को पहले ग्रहण करना चाहिए, क्‍योंकि दर्शन और ज्ञान एक साथ उत्‍पन्‍न होते हैं। जैसे - मेघ-पटल के दूर हो जाने पर सूर्य के प्रताप और प्रकाश एक साथ व्‍यक्त होते हैं, उसी प्रकार जिस समय दर्शनमोहनीय का उपशम, क्षय या क्षयोपशम होने से आत्‍मा सम्‍यग्‍दर्शन पर्याय से आविर्भूत होता है उसी समय उसके मत्‍यज्ञान और श्रुताज्ञान का निराकरण होकर मतिज्ञान और श्रुतज्ञान प्रकट होते हैं। दूसरे, ऐसा नियम है कि सूत्र में अल्‍प अक्षरवाले शब्‍द से पूज्‍य शब्‍द पहले रखा जाता है, अत: पहले ज्ञान शब्‍द को न रखकर दर्शन शब्‍द को रखा है। </p><br><p><b><font color=red>शंका – सम्‍यग्‍दर्शन पूज्‍य क्‍यों है ? </p><br><p></font><font color=darkGreen>समाधान –</font></b> क्‍योंकि सम्‍यग्‍दर्शन ज्ञान के सम्‍यक् व्‍यपदेश का हेतु है। चारित्र के पहले ज्ञान का प्रयोग किया है, क्‍योंकि चारित्र ज्ञानपूर्वक होता है। सब कर्मों का जुदा होना मोक्ष है और उसकी प्राप्ति का उपाय मार्ग है। सूत्र में ‘मार्ग:’ इस प्रकार जो एकवचन रूप से निर्देश किया है वह, सब मिलकर मोक्षमार्ग है, इस बात के जताने के लिए किया है। इससे प्रत्‍येक में मार्गपन है इस बात का निराकरण हो जाता है। अत: सम्‍यग्‍दर्शन, सम्‍यग्‍ज्ञान और सम्‍यग्‍चारित्र ये तीनों मिलकर मोक्ष का साक्षात् मार्ग है ऐसा जानना चाहिए। </p><br><p><b><font color=maroon>विशेषार्थ –</font></b> पूर्व प्रतिज्ञानुसार इस सूत्रमें मोक्षमार्ग का निर्देश किया गया है। सम्‍यग्‍दर्शन, सम्‍यग्‍ज्ञान और सम्‍यक्‍चारित्र ये तीनों मिलकर मोक्ष का साक्षात् मार्ग हैं यह इस सूत्र का तात्‍पर्य है। सूत्र की व्‍याख्‍या करते हुए सर्वार्थसिद्धि में मुख्‍यतया पाँच विशेषताओं पर प्रकाश डाला गया है जो इस प्रकार हैं – </p><br><p>1. दर्शन आदिके पहले ‘सम्‍यक्’ विशेषण देनेका कारण। </p><br><p>2. दर्शन आदि शब्‍दोंका व्‍युत्‍पत्त्यर्थ। </p><br><p>3. एक ही पदार्थ अपेक्षाभेदसे कर्ता और करण कैसे होता है इसका निर्देश। </p><br><p>4. सूत्र में सर्व प्रथम दर्शन, तदनन्‍तर ज्ञान और अन्‍त में चारित्र शब्‍द क्‍यों रखा है इसका कारण। </p><br><p>5. सूत्रमें ‘मोक्षमार्ग:’ यह एकवचन रखने का कारण। </p><br><p>तीसरी विशेषताको स्‍पष्‍ट करते हुए जो कुछ लिखा है उसका भाव यह है कि जैन शासन में पर्याय-पर्यायी में सर्वथा भेद न मानकर कथंचित् भेद और कथंचित् अभेद माना गया है इसलिए अभेद विवक्षा के होने पर कर्ता साधन बन जाता है और भेद वि‍वक्षा के होने पर करण साधन बन जाता है। आशय यह है कि जब अभेद विवक्षित होता है तब आत्‍मा स्‍वयं ज्ञानादि रूप प्राप्‍त होता है और जब भेद विवक्षित होता है तब आत्‍मा से ज्ञान आदि भिन्‍न प्राप्‍त होते हैं। </p><br><p>चौथी विशेषताको स्‍पष्‍ट करते हुए जो यह लिखा है कि जिस समय दर्शनमोह का उपशम, क्षय और क्षयोपशम होकर आत्‍मा की सम्‍यग्‍दर्शन पर्याय व्‍यक्त होती है उसी समय उसके मत्‍यज्ञान और श्रुताज्ञान का निराकरण होकर मतिज्ञान और श्रुतज्ञान प्रकट होते हैं। सो यह आपेक्षिक वचन है। वैसे तो दर्शनमोहनीय का क्षय सम्‍यग्‍दृष्टि ही करता है मिथ्‍यादृष्टि नहीं, अत: दर्शनमोहनीय के क्षपणा के समय मत्‍यज्ञान और श्रुताज्ञान के सद्भाव का प्रश्‍न ही उपस्थित नहीं होता, क्‍योंकि दर्शनमोहनीय की क्षपणा के समय इस जीव के मतिज्ञान और श्रुतज्ञान ही पाये जाते हैं। इसी प्रकार जो सम्‍यग्‍दृष्टि जीव वेदकसम्‍यक्‍त्‍व को उत्‍पन्‍न करता है उसके भी यही क्रम जान लेना चाहिए। शेष व्‍याख्‍यान सुगम है।</p><br><p>अब आदि में कहे गये सम्‍यग्‍दर्शन के लक्षण का कथन करने के लिए आगे का सूत्र कहते हैं – </p></font></td>
    <td id=gatha01-teeka1><b><font color=darkGreen>राजवार्तिक </font></b><br><br><font color=darkBlue><p>﻿<b><font color=red>प्रश्न – ज्ञान और चारित्र में काल-भेद नहीं है इसलिये इन दोनों में अगम्य अववोध के समान एकत्व है ? </p><br><p></font><font color=darkGreen>उत्तर –</font></b> ऐसा नहीं है - शीघ्र उत्पत्ति में सूक्ष्म काल की अप्रतिपत्ति शतपत्रों के छेदन के समान है । </p><br><p><b><font color=red>प्रश्न – ज्ञान और चारित्र में एकत्व है कालभेद नहीं होने से, अगम्य अवबोध के समान । जैसे - मोहोदय से विकल अन्य (<font color=DarkSlateGray>पर</font>) रूत्री सेवन करने में तत्पर, किस, व्यभिचारी पुरुष ने मेहोदय के कारण बहुत अंधकार से आच्छादित रात्रि में विथ्यांतराल (<font color=DarkSlateGray>मार्ग</font>) में जाती हुई अपनी व्यभिचारिणी माता को अपनी अभिलषित रुत्री समझकर स्पर्श किया, इतने में बिजली चमकी । उस विद्ध्युत के प्रकाश से जैसे ही उसे यह ज्ञान हुआ कि यह मेरी है 'माता' है - वैसे ही वह अगम्य का बोध होने से शीघ्र अगम्यगमन से निवृत्त हो जाता है । इस अगम्यबोध और अगम्यनिवृत्ति में कालभेद  नहीं है । उसी प्रकार जैसे ही ज्ञानावरणीय कर्म के क्षयोपशम से इस जीव को यह सम्यकज्ञान होता है कि जीवहिंसा नहीं करनी चाहिये, इस अगम्यबोघ से वह अगम्य (<font color=DarkSlateGray>हिंसादि</font>) से निवृत हो जाता है । हिंसा के कारणों से निवृत्त होना ही चारित्र है | इस जीवज्ञान और हिंसानिवृत्ति में कालभेद नहीं है इसलिये ज्ञान और चारित्र को एक मानना चाहिये ।</p><br><p></font><font color=darkGreen>उत्तर –</font></b> ऐसा कहना उचित नहीं है - क्योंकि शीघ्र उत्पत्ति में सूक्ष्मकाल की अप्रतिपत्ति है । उसमें (<font color=DarkSlateGray>ज्ञानचारित्र में</font>) भी कालभेद है परन्तु सूक्ष्म होने से कालभेद प्रतीत नहीं होता है । कैसे ? सौ कमलपत्रों में छेद करने के समान । जैसे ऊपर नीचे रखे हुए १०० कमलपत्रों को सूई से एक साथ छेदने पर भी असंख्यात समय हैं वह सर्वज्ञ के प्रत्यक्ष है और अतिसूक्ष्म है, छ्द्मस्थ के दृष्टिगोचर नहीं होते हैं । क्योंकि जब तक एक पत्र को छेदकर सूई दूसरे को भेदती है उतने समय में असंख्यात समय हो जाते हैं, इस प्रकार सूक्ष्म काल का उपदेश है । उसी प्रकार अगम्य अवबोध का काल भिन्न है - और अगम्यनिवृत्ति का काल भिन्न है ।।६३।।</p></font></td>
    <td id=gatha01-teeka2><b><font color=darkGreen>तत्त्वार्थमंजुषा </font></b><br><br><font color=darkBlue><p>﻿<ul><li><b>सम्यग्दर्शन</b> - तत्वार्थ श्रद्धान को सम्यग्दर्शन कहते हैं ।</p><br><p><li><b>सम्यग्ज्ञान</b> - विपर्यय ज्ञान की निवृत्ति सम्यग्ज्ञान है ।</p><br><p><li><b>सम्यक् चारित्र</b> - संसार की कारणभूत क्रियाओं का रुक जाना सम्यक् चारित्र है ।</ul></p><br><p>१. <b><font color=red>प्रश्न – आचार्य महाराज ने इस सूत्र की रचना किस उद्देश्य से की है?</p><br><p></font><font color=darkGreen>उत्तर –</font></b> इस सूत्र के रचने में किसी शिष्य एवं आचार्य का सम्बन्ध विवक्षित नहीं है किन्तु संसार- सागर में निमग्न अनेक प्राणियों के उद्धार करने की पुण्य भावना से प्रेरित होकर तथा मोक्ष का उपदेश बिना हितोपदेश दुष्प्राप्य है ऐसा विचार करके मोक्षमार्ग की व्याख्या करने के इच्छुक आचार्य महाराज ने इस सूत्र की रचना की है । (<font color=DarkSlateGray>रा.वा. /१</font>) । मोक्ष अत्यन्त परोक्ष है अत: अपने को तीर्थंकर मानने वाले अल्पज्ञानी प्रवादी लोग मोक्ष के स्वरूप को स्पर्श नहीं करने वाले और असत्य युक्ति रूप वचनों के द्वारा उसका स्वरूप सर्वथा अन्य प्रकार से बतलाते हैं । इसी प्रकार वे प्रवादी लोग उसकी प्राप्ति के विषय में भी विवाद करते हैं । उन सबके द्वारा माना गया मोक्ष एवं मोक्ष का मार्ग सत्यार्थ नहीं है तो मोक्ष की प्राप्ति का उपाय क्या है?  इस प्रश्न का उत्तर देने के लिए यह सूत्र कहा गया है । (<font color=DarkSlateGray>सर्वा. २-३</font>)</p><br><p>२. <b><font color=red>प्रश्न – अन्य मतावलम्बी मोक्ष का स्वरूप किस प्रकार मानते हैं?</p><br><p></font><font color=darkGreen>उत्तर –</font></b> (<font color=DarkSlateGray>सांख्य</font>) पुरुष का स्वरूप चैतन्य है जो ज्ञेय के ज्ञान से रहित है। किन्तु ऐसा चैतन्य सत् होकर भी असत् ही है, क्योंकि ऐसा मानने पर उसका स्वपर-व्यवसाय-लक्षण कोई आकार अर्थात् स्वरूप प्राप्त नहीं होता । (<font color=DarkSlateGray>वैशेषिक</font>) बुद्धि आदि विशेष गुण का नाश हो जाना ही आत्मा का मोक्ष है । किन्तु यह कल्पना भी असमीचीन है, क्योंकि विशेष लक्षण से रहित वस्तु नहीं होती । (<font color=DarkSlateGray>बौद्ध</font>) जिस प्रकार दीपक बुझ जाता है उसी प्रकार आत्मा की सन्तान का विच्छेद होना ही मोक्ष है । किन्तु जैसे गदहे के सींग केवल कल्पना के विषय होते हैं स्वरूपसत् नहीं होते, वैसे ही इस प्रकार का मोक्ष भी केवल कल्पना का विषय है, स्वरूपसत् नहीं । यह बात स्वयं उन्हीं के कथन से सिद्ध हो जाती है, इत्यादि (<font color=DarkSlateGray>सर्वा. १-२</font>)</p><br><p>३. <b><font color=red>प्रश्न – अन्य मतावलम्बी मोक्षमार्ग किस प्रकार से मानते हैं?</p><br><p></font><font color=darkGreen>उत्तर –</font></b> कोई चारित्र निरपेक्ष ज्ञान से ही मोक्ष की प्राप्ति मानते हैं, कोई केवल श्रद्धान से मोक्ष की प्राप्ति मानते हैं तथा कोई ज्ञाननिरपेक्ष चारित्र से ही मोक्ष की प्राप्ति मानते हैं । परन्तु जिस प्रकार रोग को दूर करने की उपायभूत औषधि का मात्र ज्ञान, श्रद्धान या आचरण रोगी के रोग को दूर करने का उपाय नहीं है उसी प्रकार अलग- अलग ज्ञान आदि मोक्ष की प्राप्ति के उपाय नहीं हैं । (<font color=DarkSlateGray>सर्वा. ३</font>)</p><br><p>४. <b><font color=red>प्रश्न – सर्व प्रथम मोक्षमार्ग का कथन क्यों किया है?</p><br><p></font><font color=darkGreen>उत्तर –</font></b> मिथ्यावादियों द्वारा प्रणीत ज्ञान मात्र से वा दर्शन मात्र से वा चारित्र मात्र से तथा ज्ञान- चारित्र इन दो से वा दर्शन-चारित्र इन दोनों से वा ज्ञान-दर्शन इन दो से मोक्षमार्ग का निषेध करने के लिए प्रथम मोक्षमार्ग का कथन किया है, क्योंकि जैनधर्म में सम्यग्दर्शन, सम्यग्ज्ञान और सम्यक्चारित्र इन तीनों की एकता को ही मोक्ष का मार्ग बताया है एक या दो को नहीं । (<font color=DarkSlateGray>रा.वा. १७</font>)</p><br><p>५. <b><font color=red>प्रश्न – मोक्षमार्ग कितने प्रकार का है?</p><br><p></font><font color=darkGreen>उत्तर –</font></b> मोक्षमार्ग दो प्रकार का है -</p><br><p>(<font color=DarkSlateGray>१</font>) व्यवहार मोक्षमार्ग (<font color=DarkSlateGray>२</font>) निश्चय मोक्षमार्ग । (<font color=DarkSlateGray>त.सा. ९/२</font>)</p><br><p>(<font color=DarkSlateGray>१</font>) परम्परा मोक्षमार्ग (<font color=DarkSlateGray>२</font>) साक्षात् मोक्षमार्ग । (<font color=DarkSlateGray>प.प्र.टी. २/  १४</font>)</p><br><p>	निश्चय मोक्षमार्ग दो प्रकार का है -</p><br><p>(<font color=DarkSlateGray>१</font>) सविकल्प निश्चय मोक्षमार्ग (<font color=DarkSlateGray>२</font>) निर्विकल्प निश्चय मोक्षमार्ग । (<font color=DarkSlateGray>प .प्र .टी. २१४</font>)</p><br><p>६. <b><font color=red>प्रश्न – व्यवहार मोक्षमार्ग किसे कहते हैं?</p><br><p></font><font color=darkGreen>उत्तर –</font></b> छह द्रव्य, पंचास्तिकाय आदि का सम्यक् श्रद्धान-ज्ञान और व्रतरूप आचरण इन विकल्पमयी व्यवहार मोक्षमार्ग है ।</p><br><p>	अथवा - स्वशुद्धात्मा का साधक और बाह्य पदार्थ के आश्रित व्यवहार मोक्षमार्ग है ।</p><br><p>	अथवा - धातु पाषाण से सुवर्ण-प्राप्ति में अग्नि के समान जो साधक है वह व्यवहार मोक्षमार्ग है । (<font color=DarkSlateGray>वृ. द्र. सं. टी. ३९</font>) पर-पदार्थों का श्रद्धान-ज्ञान तथा उपेक्षाभाव है वह सम्यग्दर्शन- ज्ञान- चारित्र है । यह सम्यग्दर्शन-सम्यग्ज्ञान-सम्यक्चारित्र व्यवहार मोक्षमार्ग है । (<font color=DarkSlateGray>त.सा. ९/४</font>)</p><br><p>	तपस्वियों का चारित्र 'आचारसार' आदि चारित्रग्रन्थों में कथित मार्ग के अनुसार प्रमत्त और अप्रमत्त गुणस्थान के योग्य पाँच महाव्रत, पाँच समिति, तीन गुप्ति व छह आवश्यक आदि रूप होता है । गृहस्थों का चारित्र उपासकाध्ययन शास्त्र में कथित मार्ग के अनुसार पंचम गुणस्थान के योग्य दान-शील-पूजा-उपवास आदि रूप या दर्शन-व्रत आदि ग्यारह स्थान रूप होता है । यह व्यवहार मोक्षमार्ग का लक्षण है। (<font color=DarkSlateGray>प.का.ता. १६०</font>)</p><br><p>७. <b><font color=red>प्रश्न – निश्चय मोक्षमार्ग किसे कहते हैं?</p><br><p></font><font color=darkGreen>उत्तर –</font></b> निश्चय से वीतराग सुख रूप परिणति जो निज शुद्धात्मतत्व  उसी के सम्यक् श्रद्धान-ज्ञान-अनुचरण रूप अभेद रत्नत्रय स्वरूप मोक्षमार्ग है । (<font color=DarkSlateGray>प.प्र.टी. २/३१</font>) निज निरंजन शुद्ध-बुद्ध आत्म तत्व के सम्यक्-श्रद्धान-ज्ञान तथा आचरण में एकाग्र परिणति रूप निश्चय मोक्षमार्ग है ।</p><br><p>अथवा- सुवर्ण समान निर्विकार निज-आत्मा के स्वरूप की प्राप्ति रूप साध्य वह निश्चय मोक्षमार्ग है । (<font color=DarkSlateGray>वृ.द्र.सं.टी. ३९</font>) सम्यग्दर्शन- ज्ञान- चारित्र इन तीनों से समाहित जो साधु न कुछ ग्रहण करता है और न कुछ त्यागता है, निश्चय नय के अनुसार यह मोक्ष का कारण है। जो आत्मा स्वयं में स्वयं का स्वयं अवलोकन करती है; स्वयं के द्वारा, स्वयं का, स्वयं में परिज्ञान करती है और मध्यस्थ हो जाती है वही निश्चयनय से मोक्ष का मार्ग है, ऐसा जिनेन्द्र भगवान का कथन है । (<font color=DarkSlateGray>त.अ. ३१-३२</font>)</p><br><p>८. <b><font color=red>प्रश्न – निश्चय और व्यवहार मोक्षमार्ग का क्या संबंध है ?</p><br><p></font><font color=darkGreen>उत्तर –</font></b> व्यवहार मार्ग साधन है और निश्चय मार्ग साध्यरूप है । (<font color=DarkSlateGray>त.सा. ९/२</font>) व्यवहार मोक्षमार्ग निश्चय मोक्ष-मार्ग का परम्परा कारण है । (<font color=DarkSlateGray>पं.का.ता. १६०</font>) हे जीव! तू निश्चय मोक्षमार्ग के साधक व्यवहार मोक्षमार्ग को जान । उसके जानने से तू परम्परा से परमात्मा हो जायेगा । निश्चय मोक्षमार्ग साक्षात् एवं व्यवहार मोक्षमार्ग परम्परा से मोक्ष का कारण है । (<font color=DarkSlateGray>प.प्र.टी. २/१४</font>)</p><br><p>	अथवा - इन दोनों में सुवर्ण एवं सुवर्णपाषाण के समान साध्य-साधक संबंध है (<font color=DarkSlateGray>प.प्र.टी.२/१२</font>)</p><br><p>९. <b><font color=red>प्रश्न – क्या व्यवहार मोक्षमार्ग के बिना निश्चय मोक्षमार्ग हो सकता है ?</p><br><p></font><font color=darkGreen>उत्तर –</font></b> व्यवहार मार्ग में प्रवेश किये बिना जीव निश्चय मार्ग को जानने में भी समर्थ नहीं सकता । जैसे - प्रभात हुए बिना सूर्य का उदय नहीं हो सकता । (<font color=DarkSlateGray>आरा.सा. ७/३०</font>)</p><br><p>१०. <b><font color=red>प्रश्न – व्यवहार मोक्षमार्ग सविकल्प है वह निर्विकल्प (<font color=DarkSlateGray>निश्चय मोक्षमार्ग</font>) दशा का साधन कैसे हो सकता है ?</p><br><p></font><font color=darkGreen>उत्तर –</font></b> भूत नैगमनय से व्यवहार मोक्षमार्ग निश्चय मोक्षमार्ग का परम्परा से कारण होता है । वहाँ 'मैं अनन्त ज्ञान रूप हूँ' इत्यादि सविकल्प रूप साधक एवं निर्विकल्प समाधि रूप साध्य होता है । कहा है - जो विकल्प सहित है वह आस्रव सहित है और जो विकल्प रहित है वह आस्रव रहित है (<font color=DarkSlateGray>प.प्र.टी. २/१४</font>)</p><br><p>११. <b><font color=red>प्रश्न – यहाँ कौनसे मोक्षमार्ग का कथन किया गया है ?</p><br><p></font><font color=darkGreen>उत्तर –</font></b> यहाँ साक्षात् (<font color=DarkSlateGray>निश्चय</font>) मोक्षमार्ग का कथन किया गया है। (<font color=DarkSlateGray>आप्त.प. १२. टी.</font>)</p><br><p>१२. <b><font color=red>प्रश्न – सम्यग्दर्शनादि पृथक्-पृथक् मोक्ष के मार्ग क्यों नहीं हैं ?</p><br><p></font><font color=darkGreen>उत्तर –</font></b> नहीं, सम्यग्दर्शनादि पृथक्-पृथक् मोक्ष के मार्ग नहीं हो सकते हैं । जिस प्रकार रसायन की क्रिया मात्र से रोग की निवृत्ति होती है क्योंकि उसमें श्रद्धान एवं ज्ञान का अभाव है, तथा ज्ञानपूर्वक रसायन का सेवन किये बिना श्रद्धान मात्र से भी आरोग्य नहीं मिल सकता है अत: पूर्ण फल की प्राप्ति के लिए रसायन की श्रद्धा, उसका ज्ञान एवं उसका सेवन आवश्यक है, उसी प्रकार दर्शन और चारित्र के अभाव में ज्ञान से, ज्ञान और चारित्र के अभाव में श्रद्धान से एवं श्रद्धा और ज्ञान के अभाव में चारित्र से मोक्ष की प्राप्ति नहीं हो सकती । अत: सम्यग्दर्शनादि पृथक्-पृथक् मोक्ष के मार्ग नहीं कहे गये हैं । (<font color=DarkSlateGray>रा.वा. ४९</font>) </p><br><p>१३. <b><font color=red>प्रश्न – सम्यग्दर्शन किसे कहते हैं ? </p><br><p></font><font color=darkGreen>उत्तर –</font></b> अन्तरंग में दर्शन मोहनीय की उपशम, क्षय और क्षयोपशम पर्याय के परिणाम से एवं बाह्य परिणाम कारण से अपादित होने से आत्मा के जीवादि पदार्थों का विचार विषयरूप अधिगम और निसर्ग व्यापार है । </p><br><p>प्रणिधान विशेष से गृहीत दो प्रकार से उत्पन्न व्यापार रूप तत्वार्थ श्रद्धान को सम्यग्दर्शन कहते हैं । (<font color=DarkSlateGray>रा.वा. १</font>) वीतराग, सर्वज्ञ, जिनेन्द्र देव के द्वारा कहे हुए जो शुद्ध जीवादि तत्व हैं उनके विषय में चल, मलिन, अवगाढ की रहितता पूर्वक जो श्रद्धान, रुचि है अथवा ''जो जिनेन्द्रदेव ने कहा है, वही यह है'' इस प्रकार जो निश्चयरूप बुद्धि है वह सम्यग्दर्शन है । (<font color=DarkSlateGray>वृ.द्र.सं. ४१ टी.</font>) जिनेन्द्र के द्वारा उपदिष्ट छह द्रव्य, पाँच अस्तिकाय और नव प्रकार के पदार्थों का आज्ञा अथवा अधिगम से श्रद्धान करना सम्यक्त्व है। (<font color=DarkSlateGray>गो.जी. ५६१</font>) आप्त, आगम और पदार्थ ये तत्वार्थ हैं और इनके विषय में श्रद्धान, अनुरक्ति, सम्यग्दर्शन है । (<font color=DarkSlateGray>ध.पु. १/१५२</font>) परमार्थभूत देव, शास्त्र और गुरु का तीन मूढ़ताओं से रहित, आठ अंगों से सहित और आठ प्रकार के मदों से रहित श्रद्धान करना सम्यग्दर्शन कहा जाता है । (<font color=DarkSlateGray>र.श्रा. ४</font>) तत्वार्थ श्रद्धान सम्यग्दर्शन है अथवा तत्व में रुचि होना सम्यग्दर्शन है या प्रशम, संवेग, अनुकम्पा, आस्तिक्य की अभिव्यक्ति ही जिसका लक्षण है वह सम्यकत्व है। (<font color=DarkSlateGray>ध.पु. ७/७</font>) आप्त, आगम और तत्वों का शंकादि दोष रहित जो अतिनिर्मल श्रद्धान होता है उसे सम्यकत्व जानना चाहिए । (<font color=DarkSlateGray>वसु.श्रा. ६</font>) </p><br><p>१४. <b><font color=red>प्रश्न – आप्त किसे कहते हैं ?</p><br><p></font><font color=darkGreen>उत्तर –</font></b> निःशेष दोषों से जो रहित है और केवलज्ञान आदि परम वैभव से जो संयुक्त है, वह परमात्मा कहलाता है, उससे विपरीत वह परमात्मा नहीं है । आप्त- शंकारहित । शंका- सकल मोह राग द्वेषादिक दोष । (<font color=DarkSlateGray>नि.सा.टी. ५-७</font>) नियम से वीतराग और सर्वज्ञ तथा आगम का ईश ही सच्चा देव होता हे, निश्चय करके अन्य किसी प्रकार आप्तपना नहीं हो सकता । जिस देव के क्षुधा दोष नहीं है वही वीतराग देव कहा जाता है । जो परम पद में रहने वाला हो, उत्कृष्ट ज्योति वाला हो, राग-द्वेष रहित वीतराग हो, कर्मफल रहित हो, कृतकृत्य हो, सर्वज्ञ हो, आदि-मध्य- अन्त से रहित हो और समस्त जीवों का हित करने वाला हो, वही हितोपदेशी कहा जाता है । (<font color=DarkSlateGray>र.क.श्रा. ५-७</font>) जो प्रत्यक्ष ज्ञान से समस्त पदार्थों का ज्ञाता है और परम हितोपदेशी है वह आप्त है । (<font color=DarkSlateGray>न्या.दी. ७४</font>) जो घातिया कर्म कलंक से रहित है, जो अनन्त- ज्ञानादि गुणों से सहित है, निर्मल आशय का धारक है, कृतकृत्य है और सबका भला करने वाला है वह आप्त है. । (<font color=DarkSlateGray>म.पु. २४/१२५</font>) जो त्रिकालवर्ती गुणपर्यायो से संयुक्त समस्त लोक और अलोक को प्रत्यक्ष जानता है वह सर्वज्ञदेव है । (<font color=DarkSlateGray>का.अ. ३०२</font>)</p><br><p>१५. <b><font color=red>प्रश्न – आप्त के कौनसे अठारह दोष नहीं होते हैं ?</p><br><p></font><font color=darkGreen>उत्तर –</font></b> क्षुधा, तृषा, भय, द्वेष, राग, मोह, जरा, रोग, चिन्ता, मृत्यु, खेद, स्वेद, अरति, मद, विस्मय, जन्म, निद्रा और विषाद ये अठारह दोष कहलाते हैं । जो आत्मा इन दोषों से रहित है वही आप्त कहलाता है । (<font color=DarkSlateGray>वसु. श्रा. ८- ९</font>)</p><br><p>१६. <b><font color=red>प्रश्न – आगम किसे कहते हैं ?</p><br><p></font><font color=darkGreen>उत्तर –</font></b> उनके (<font color=DarkSlateGray>आप्त के</font>) मुख से निकली हुई वाणी जो पूर्वापर दोषरहित और शुद्ध है उसे आगम कहा है और उसके द्वारा कहा गया तत्त्वार्थ कहलाता है । (<font color=DarkSlateGray>नि.सा. ८</font>) जो आप्त का कहा हुआ हो, वादी- प्रतिवादी द्वारा खण्डन करने में न आवे, प्रत्यक्ष- अनुमानादि प्रमाणों से विरोध-रहित हो, वस्तु स्वरूप का उपदेश करने वाला हो, सब जीवों का हित करने वाला और मिथ्यामार्ग का खण्डन करने वाला हो वह सत्यार्थ शास्त्र है । (<font color=DarkSlateGray>र.श्रा. ९</font>) </p><br><p>	जो आप्त का कहा हो, धर्म, अर्थ, काम, मोक्ष इन चारों पुरुषार्थों के स्वरूप का उपदेश देने वाला हो और नय तथा प्रमाणों से गम्भीर हो उसे आगम कहते हैं । (<font color=DarkSlateGray>म.पु. २४/ १२६</font>) पूर्वापर विरुद्धादि दोषों के समूह से रहित और सम्पूर्ण पदार्थों के द्योतक आप्त वचन को आगम कहते हैं । (<font color=DarkSlateGray> ध. ३/१२</font>)</p><br><p>	वीतराग, सर्वज्ञ देव के द्वारा कहे गये छह द्रव्य व सप्त तत्व आदि का सम्यक् श्रद्धान एवं ज्ञान तथा व्रतादि के अनुष्ठान रूप चारित्र, इस प्रकार भेद रत्नत्रय का स्वरूप जिसमें प्रतिपादित किया गया है उसको आगम या शास्त्र कहते हैं । (<font color=DarkSlateGray>प.का.ता. १७३</font>) आप्त के वचनादि से होने वाले पदार्थों के ज्ञान को आगम कहते हैं । (<font color=DarkSlateGray>प.मु. ३/९५</font>)</p><br><p>१७. <b><font color=red>प्रश्न – तपोभृत् (<font color=DarkSlateGray>सच्चे गुरु</font>) किसे कहते हैं ? </p><br><p></font><font color=darkGreen>उत्तर –</font></b>  जो विषयों की आशा के वश से रहित हैं, आरम्भ-परिग्रह रहित हैं, ज्ञान-. ध्यान तथा तप में लीन रहते हैं वे गुरु प्रशंसनीय हैं । (<font color=DarkSlateGray>र.क.श्रा. १०</font>) निर्ग्रन्ध साधु पंच परमेष्ठी साधु हैं । ये अन्तरंग और बहिरंग परिग्रह से रहित होते हैं और आत्म-कल्याण में लीन रहते हैं । इनके उपदेश से सम्यक्त्व की उपलब्धि होती है जीवन सन्मार्ग में प्रवृत्त होता है, जिससे इहलौकिक और पारलौकिक कल्याण होता है । "समस्त जीवों का हित करने वाले दिगम्बर गुरु ही उत्कृष्ट गुरु हैं और वे ही इस संसार रूपी समुद्र से पार हो सकते हैं तथा दूसरों को पार कर सकते हैं; दिगम्बर गुरुओं के सिवाय अन्य कोई गुरु नहीं हो सकता है, न अन्य किसी को पार कर सकता है ।'' (<font color=DarkSlateGray>मू.प्र. १३९४</font>)</p><br><p>	जो महाव्रत से संयुक्त हैं, जिनका मन तत्वज्ञान के विचार में संलग्न है, जो धर्म के उपदेशक हैं और पाणिपात्र में भोजन करते हैं, वे ही पुरुष गुरु माने गये हैं । जो दर्शनाचार, ज्ञानाचार आदि पाँच आचारों के विचारज्ञ हैं, जिनके कषाय शान्त हैं, शीत-उष्णादि परीषहों के विजेता हैं और जो बाह्य परिग्रह के समान अन्तरंग परिग्रह से भी रहित हैं, वे ही सच्चे गुरु हैं । (<font color=DarkSlateGray>उ.श्रा. १४/१५</font>)</p><br><p>१८. <b><font color=red>प्रश्न – सम्यग्दर्शन की कौन-कौन सी भावनाएँ हैं ?</p><br><p></font><font color=darkGreen>उत्तर –</font></b> संसार से भय होना, शान्त परिणाम होना, धीरता रखना, मूढ़ताओं का त्याग करना, गर्व नहीं करना, श्रद्धा रखना और दया करना सम्यग्दर्शन की ये सात भावनाएँ जानने योग्य हैं । (<font color=DarkSlateGray>म.पु. २१/९७</font>)</p><br><p>	परिणामों की स्थिरता रखना, जिनायतनादि धर्मक्षेत्र में रमण करना, उत्तम भावनाएँ भाना, शंकादि दोषों से रहित होना सम्यग्दर्शन को शुद्ध रखने के उपाय हैं । (<font color=DarkSlateGray>प.पु. १०५/२१४</font>)</p><br><p>११. <b><font color=red>प्रश्न – सम्यग्ज्ञान किसे कहते हैं ?</p><br><p></font><font color=darkGreen>उत्तर –</font></b> जीवादि पदार्थ जिस प्रकार से अवस्थित हैं उनको उसी प्रकार से जानना वा जीवादि पदार्थों का याथात्म्य ज्ञान होना सम्यग्ज्ञान है । नय-प्रमाण के विकल्पपूर्वक जीवादि पदार्थों को जैसा- का- तैसा जानना सम्यग्ज्ञान है । (<font color=DarkSlateGray>रा.वा. २</font>)</p><br><p>	सम्यक्त्व के होने पर स्व और परस्वरूप संशय, विपर्यय तथा अनध्यवसाय (<font color=DarkSlateGray>विभ्रम</font>) इन तीनों दुरभिनिवेशों से रहित होकर सम्यग्ज्ञान होता है । (<font color=DarkSlateGray>बृ.द्र.सं. ४२</font>)</p><br><p>	जो ज्ञान वस्तु के स्वरूप को न्यूनता रहित तथा अधिकता रहित, विपरीतता रहित जैसा-का-तैसा सन्देह- रहित जानता है, उसको आगम के ज्ञाता पुरुष सम्यग्ज्ञान कहते हैं । (<font color=DarkSlateGray>र.श्रा. ४२</font>)</p><br><p>	जीव- अजीव आदि पदार्थों के यथार्थ स्वरूप को प्रकाशित करने वाला और अज्ञान वा मिथ्याज्ञान रूपी अन्धकार की सन्तान-परम्परा के नष्ट होने के बाद उत्पन्न होने वाला ज्ञान सम्यग्ज्ञान कहलाता है । (<font color=DarkSlateGray>म.पु. २४/११८</font>)</p><br><p>	बाधा से रहित होते हुए सर्वदेश में, सर्वकाल में, सर्व प्राणियों को, स्व को एवं अर्थ को आकार सहित निश्चित रूप से जानना सम्यग्ज्ञान है और वह अनेक प्रकार का है । (<font color=DarkSlateGray>श्लो. १</font>)</p><br><p>२०. <b><font color=red>प्रश्न – सम्यग्ज्ञान की कौन-कौनसी भावनाएँ हैं ?</p><br><p></font><font color=darkGreen>उत्तर –</font></b> जैन शास्त्रों को स्वयं पढ़ना, दूसरों से पूछना, पदार्थ के स्वरूप का चिन्तन करना, श्लोक आदि  कण्ठस्थ करना तथा समीचीन धर्म  का उपदेश देना ये पाँच भावनाएँ जाननी चाहिए । (<font color=DarkSlateGray>म.पु. २१/९६</font>) </p><br><p>२१. <b><font color=red>प्रश्न – सम्यग्ज्ञान की भावना का क्या फल है ?</p><br><p></font><font color=darkGreen>उत्तर –</font></b> श्रुतज्ञान की भावना से भव्य जीवों का ज्ञान, सूर्य की किरणों के समान उद्योत रूप अर्थात् प्रकाशमान होता है, चारित्र चन्द्रमा के समान उज्ज्वल होता है और चित्त अपने वश में होता है ।(<font color=DarkSlateGray>ति.प. १/५०</font>)  प्रवचन को पढ़ने से सुमेरुपर्वत के समान निश्चल, लोकमूढ़ता  आदि तीन मूढ़ताओं से रहित और शंका- कांक्षा आदि आठ दोषों से रहित अनुपम सम्यग्दर्शन प्राप्त होता है । आर्ष वचन के अभ्यास से देव, विद्याधर तथा मनुष्यों के सुख प्राप्त होते हैं और अन्त में दारुण अष्ट कर्म-मल से रहित मोक्षसुख की भी प्राप्ति होती है । (<font color=DarkSlateGray>ति.प. १/५१ - ५२</font>)</p><br><p>२२. <b><font color=red>प्रश्न – सम्यक् चारित्र किसे कहते हैं ?</p><br><p></font><font color=darkGreen>उत्तर –</font></b> संसार के कारणभूत राग- द्वेषादि की निवृत्ति के लिए कृतसंकल्प ज्ञानी की बाह्य एवं अभ्यन्तर क्रियाओं का रुक जाना सम्यक् चारित्र है । (<font color=DarkSlateGray>रा.वा. ३</font>)</p><br><p>	अशुभ से निवृत्ति होकर शुभ में प्रवृत्ति करना सम्यक् चारित्र है । जिनेन्द्रदेव ने व्यवहार नय से उस चारित्र को पाँच व्रत, पाँच समिति एवं तीन गुप्ति रूप कहा है । (<font color=DarkSlateGray>वृ.द्र.सं. ४५</font>) जो ज्ञानी पुरुष संसार के कारणों को दूर करने के लिए उद्यत है उसके कर्मों के ग्रहण करने में निमित्तभूत क्रियाओं का उपरम (<font color=DarkSlateGray>रुक जाना</font>) होने को सम्यक्-चारित्र कहते हैं । (<font color=DarkSlateGray>सर्वा. ५</font>) जिसमें विनय, नियम, शील, ज्ञान, दया, दान और मोक्ष के लिए ध्यान धारण किया जाता है उसे सम्यक् चारित्र कहते हैं । (<font color=DarkSlateGray>प.पु. १०५/२२३</font>) मुनियों के लिए परपीड़ा से रहित तथा श्रद्धा आदि गुणों से सहित दान दिया जाता है उसे सम्यक्-चारित्र कहते हैं। (<font color=DarkSlateGray>प.पु. १०५/२२२</font>) जो मुनि तृष्णा रहित है, मोक्ष की इच्छा करने वाला है, समस्त परिग्रह रहित है और अहिंसा आदि पाँचों महाव्रतों को धारण करने वाला है उसके जो इष्ट- अनिष्ट आदि पदार्थों में राग और द्वेष का त्याग कर माध्यस्थ भावों का धारण करना है उसे सम्यक्-चारित्र कहते हें । (<font color=DarkSlateGray>म.पु. २४/१११</font>) जिससे हित को प्राप्त करते हैं और अहित का निवारण करते हैं, उसको चारित्र कहते हैं । अथवा सज्जन जिसका आचरण करते हैं, उसको चारित्र कहते हैं । इसके सामायिकादि भेद हैं । (<font color=DarkSlateGray>भ.अ.वि. ८/४१</font>) </p><br><p>	हिंसा, असत्य, चोरी तथा मैथुनसेवा और परिग्रह इन पाँचों पापों की प्रणालियों से विरत होना चारित्र है । (<font color=DarkSlateGray>र.क.श्रा. ४१</font>)</p><br><p>	मन से, वचन से, काय से, कृत-कारित-अनुमोदना के द्वारा जो पापरूप क्रियाओं का त्याग है उसको सम्यग्चारित्र कहते हें । (<font color=DarkSlateGray>त.अ. २७</font>) </p><br><p>२३. <b><font color=red>प्रश्न – सम्यक् चारित्र की कौन-कौन सी भावनाएँ हैं ?</p><br><p> </font><font color=darkGreen>उत्तर –</font></b> चलने आदि के विषय में यत्न रखना अर्थात् ईर्या, भाषा, एषणा, आदान-निक्षेपण और प्रतिष्ठान इन पाँच समितियों का पालन करना, मनोगुप्ति, वचन गुप्ति और काय गुप्ति का पालन करना तथा परिषहों को सहन करना ये चारित्र की भावनाएँ जानना चाहिए । (<font color=DarkSlateGray>म.पु. २१/१८</font>)</p><br><p>२४. <b><font color=red>प्रश्न – सूत्र में दिये गये 'सम्यक्' शब्द को किस-किस के साथ जोड़ना चाहिए ? </p><br><p></font><font color=darkGreen>उत्तर –</font></b> सूत्र में दिये गये 'सम्यक्' शब्द को दर्शन, ज्ञान और चारित्र तीनों के साथ जोड़ना चाहिए । क्योंकि सूत्र में द्वन्द्व समास है और द्वन्द्व समास से कोई भी विशेषण आदि में हो या अंत में सबके साथ जुड़ जाता है । </p><br><p>	जैसे- ' 'देवदत्त-जिनदत्त-गुरुदत्ता भोजयन्ता' ' इसमें भोजन क्रिया का तीनों के साथ अन्वय (<font color=DarkSlateGray>सम्बन्ध</font>) है । देवदत्त, गुरुदत्त और जिनदत्त को भोजन कराओ । इसी प्रकार 'सम्यक्' शब्द का अन्वय दर्शन, ज्ञान और चारित्र तीनों के साथ होता है । (<font color=DarkSlateGray>रा.वा. ३५</font>)</p><br><p>२५. <b><font color=red>प्रश्न – दर्शन, ज्ञान और चारित्र के साथ 'सम्यक् ' विशेषण क्यों दिया है ?</p><br><p></font><font color=darkGreen>उत्तर –</font></b> पदार्थों के यथार्थ ज्ञानमूलक श्रद्धान का संग्रह करने के लिए दर्शन के पहले 'सम्यक्' विशेषण दिया है । विमोह, संशय और विपर्यय ज्ञानों का निराकरण करने के लिए ज्ञान के पहले 'सम्यक्' विशेषण दिया है। </p><br><p>अज्ञानपूर्वक आचरण के निराकरण करने के लिए चारित्र के पहले 'सम्यक्' विशेषण दिया है । (<font color=DarkSlateGray>सर्वा. ५</font>)</p><br><p>२६. <b><font color=red>प्रश्न – ज्ञान पूर्वक ही सम्यक्दर्शन होता है और ज्ञान में अक्षर भी कम हैं अत: दर्शन के पहले ज्ञान का ग्रहण क्यों नहीं किया है ?</p><br><p></font><font color=darkGreen>उत्तर –</font></b> ज्ञान पूर्वक सम्यग्दर्शन नहीं होता है, दोनों की प्रवृत्ति एक साथ होती है प्रकाश और प्रताप के समान । जैसे - मेघपटल के हटते ही सूर्य का प्रकाश और प्रताप एक साथ फैलता है उसी प्रकार ज्ञान और दर्शन एक साथ उत्पन्न होते हैं । जब दर्शनमोहनीय कर्म के उपशम, क्षयोपशम या क्षय से आत्मा सम्यग्दर्शन पर्याय रूप उत्पन्न होती है उसी समय उसके मति अज्ञान, श्रुतज्ञान की निवृत्ति पूर्वक मतिज्ञान, श्रुतज्ञान प्रगट होते हैं, अत: सम्यग्दर्शन और सम्यग्ज्ञान में पौर्वापर्य नहीं है । दूसरी बात- अल्पाक्षर होने मात्र से ज्ञान का पूर्व में ग्रहण नहीं हो सकता है क्योंकि जो पूज्य होता है उसका पूर्वग्रहण होता है । ज्ञान की अपेक्षा सम्यग्दर्शन पूज्य है क्योंकि सम्यग्दर्शन के सन्निधान से ही ज्ञान, सम्यग्ज्ञान होता है तथा सम्यग्दर्शन के अभाव में तत्वों का ज्ञाता होकर भी अज्ञानी रहता है अत: ज्ञान में समीचीनता लाने का कारण होने से सम्यग्दर्शन का ग्रहण प्रथम किया है ।# (<font color=DarkSlateGray>रा.वा. २८-३१</font>)</p><br><p># जब श्रद्धान ठीक होता है, तो ज्ञान भी ठीक चलता है और काम भी ठीक चलने लगता है । इसलिए श्रद्धान ही इन तीनों में बलवान है, अत: पहले रखा गया है । हाँ, आचरण करने के लिए ज्ञान की जरूरत है, इसीलिए चारित्र को ज्ञान के भी बाद अंत में रखा गया है ।</p><br><p>इसका तात्पर्य यह है कि श्रद्धान तो मिथ्याश्रद्धान और सम्यक् श्रद्धान के भेद से दो प्रकार का होता है, किन्तु ज्ञान मिथ्याज्ञान अज्ञान और सम्यक् ज्ञान के भेद से तीन प्रकार का; इसी तरह चारित्र भी मिथ्याचारित्र, कुचारित्र और सम्यक्चारित्र के भेद से तीन प्रकार का होता है ।</p><br><p>कुचारित्र - अज्ञान पूर्वक जो चारित्र है, वह कुचारित्र है ।</p><br><p>तत्त्वार्थाय श्रद्धान - तत्वार्थ के लिए श्रद्धान ।</p><br><p>तत्वार्थस्य श्रद्धान - तत्त्वार्थ का श्रद्धान ।</p><br><p>तत्वार्थे श्रद्धान - तत्वार्थ में श्रद्धान ।</p><br><p>२७. <b><font color=red>प्रश्न – चारित्र के पूर्व ज्ञान का ग्रहण क्यों किया है ?</p><br><p></font><font color=darkGreen>उत्तर –</font></b> जीवादि पदार्थों का तत्वज्ञान के साथ सन्निधान होने पर चारित्र-मोहनीय का विशेष उपरमरूप चारित्र परिणाम होता है अर्थात् चारित्र ज्ञानपूर्वक ही होता है इसलिए चारित्र के ज्ञानपूर्वक होने से ज्ञान शब्द को चारित्र के पूर्व कहा है। (<font color=DarkSlateGray>रा.वा. ३२</font>)</p><br><p>२८. <b><font color=red>प्रश्न – सूत्र में 'मार्ग:' शब्द का एकवचन पुल्लिंग में निर्देश क्यों किया है ?</p><br><p></font><font color=darkGreen>उत्तर –</font></b> जो मोक्षमार्ग है और मोक्ष का उपाय है उसमें आत्मा प्रधान है । आत्मा में जिस स्वरूप से मोक्षमार्ग कहा जाता है वह दर्शन, ज्ञान, चारित्र सबका अवशिष्ट एक पुल्लिंग है उसकी ही प्रधानता है इसलिए समानाधिकरण होने पर भी पुल्लिंग बहुवचन का प्रसंग नहीं आता है । जिस प्रकार 'साधव: प्रमाणम्' इसमें साधु शब्द में बहुवचन और पुल्लिंगता है तथा प्रमाण में एक वचन नपुंसकलिङ्गता होने पर भी कोई विरोध नहीं है । (<font color=DarkSlateGray>रा.वा. ३६</font>)</p><br><p>	सम्यग्दर्शनादि तीनों मिलकर ही मोक्ष-मार्ग है, पृथक्-पृथक् नहीं है इस बात का ज्ञापन कराने के लिए सूत्र में ''मोक्षमार्ग:'' एक वचन निर्देश किया है । (<font color=DarkSlateGray>सर्वा. ८</font>)</p><br><p>२१. <b><font color=red>प्रश्न – बन्ध पूर्वक मोक्ष होता है इसलिए प्रथम बन्ध के कारणों को कहना चाहिए ।   </p><br><p></font><font color=darkGreen>उत्तर –</font></b> ऐसा नहीं है, आश्वासन के लिए प्रथम मोक्ष के कारणों को कहा है । जैसे कारागृह में पड़ा हुआ व्यक्ति बन्धन के कारणों को सुनकर भयभीत होता है तथा हताश हो जाता .है परन्तु उसे यदि कारागृह से छूटने का उपाय बताया जाता है तो उसे आश्वासन मिलता है और वह आशान्वित हो बन्धन से मुक्ति का प्रयास करता है । उसी प्रकार अनादिकाल से संसार रूपी कारागृह में अवरुद्ध कर्मबन्धनसे बद्ध प्राणी प्रथम ही बन्धन के कारण जानकर भयभीत न हो और मोक्ष के कारणों को सुनकर आश्वासन को प्राप्त हो इसलिए प्रथम बन्ध के कारणों का कथन न करके मोक्ष के कारणों का निर्देश किया है । (<font color=DarkSlateGray>रा.वा. १६ उ.</font>)</p><br><p>३०. <b><font color=red>प्रश्न – सम्यग्दर्शनादि में मोक्षमार्गत्व किस प्रकार है ?</p><br><p></font><font color=darkGreen>उत्तर –</font></b> औषधि के समान मिथ्यादर्शन, अज्ञान और असंयम आदि के प्रत्यनीक (<font color=DarkSlateGray>विपरीत</font>) होने से सम्यग्दर्शनादि में मोक्षमार्गत्व की सिद्धि होती है । जिस प्रकार वातादि के विकार से उत्पन्न होने वाले रोगों के निदान को नष्ट करने के कारण औषधि आरोग्य का मार्ग (<font color=DarkSlateGray>कारण</font>) कहलाती है उसी प्रकार संसार रोग रूप मिथ्यात्वादि के कारणों का नाशक होने से सम्यग्दर्शनादि मोक्ष के मार्ग कहलाते हैं । (<font color=DarkSlateGray>रा.वा. ४०</font>) </p><br><p>३१. <b><font color=red>प्रश्न – सम्यग्दर्शनादि में लक्षण भेद होने से एक मार्गत्व की उत्पत्ति कैसे हो सकती है ?</p><br><p></font><font color=darkGreen>उत्तर –</font></b> इसमें कोई दोष नहीं है क्योंकि जिस प्रकार भिन्न-भिन्न लक्षण वाली बत्ती, तेल और अग्नि आदि पदार्थों की बाह्य- अभ्यन्तर परिणाम कारण से प्राप्त संयोग पर्यायों का समुदाय एक दीपक होता है, तेल, बत्ती और अग्नि ये तीनों पृथक्-पृथक् दीपक नहीं हैं उसी प्रकार परस्पर विलक्षण (<font color=DarkSlateGray>भिन्न-भिन्न लक्षण वाले</font>) सम्यग्दर्शन, सम्यग्ज्ञान और सम्यक् चारित्र इन तीनों का समुदाय एक मोक्षमार्ग होता है, पृथक्- पृथक् नहीं । (<font color=DarkSlateGray>रा.वा. ६७</font>) सम्यग्ज्ञान आने वाले कर्म को रोकने वाला है और सम्यक् चारित्र पहले से आये हुए बद्ध कर्मों को दूर करने वाला है तथा सम्यक्दर्शन इन दोनों की पुष्टि करता है । इस तरह ये तीनों उपयोगी हैं और एक दूसरे के उपकारी हैं । (<font color=DarkSlateGray>च.चा. ७/५२</font>)</p><br><p>३२. <b><font color=red>प्रश्न – इन्द्रियों से नहीं दिखने वाले मोक्ष का अस्तित्व कैसे जाना जाता है ?</p><br><p></font><font color=darkGreen>उत्तर –</font></b> इन्द्रिय- अगोचर मोक्ष आगमप्रमाण से सिद्ध है । जैसे भावी सूर्यग्रहण और चन्द्रग्रहण इस समय में इस वर्ण से इस दिशा भाग में सर्वग्रासी है, इस दिशा भाग में सर्वग्रासी नहीं है इत्यादि सूर्य- चन्द्रग्रहण का स्वरूप यद्यपि ज्योतिषी के इन्द्रियगोचर नहीं है तथापि अप्रत्यक्ष सूर्य-चन्द्रग्रहण आगम से जाना जाता है उसी प्रकार इन्द्रिय अगोचर मोक्ष भी आगम से जाना जाता है । (<font color=DarkSlateGray>रा.वा. १२-१३</font>)</p></font></td>
    <td id=gatha01-teeka3><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿इस सूत्र का पहला शब्द सम्यक् का अर्थ है- प्रशंसा । यह शब्द प्रत्येक के साथ लगाना चाहिये । यानी सम्यग्दर्शन, सम्यग्ज्ञान और सम्यक् चारित्र । किन्तु ये तीनों अलग अलग मोक्ष के मार्ग नहीं हैं, बल्कि तीनों का मेल ही मोक्ष का मार्ग है । इसी से सूत्र में एकवाची 'मार्ग:' शब्द रखा है । पदार्थों के सच्चे स्वरूप के श्रद्धान को 'सम्यग्दर्शन' कहते हैं । पदार्थों के सच्चे स्वरूप के जानने को 'सम्यग्ज्ञान' कहते हैं और जिन कार्यों के करने से कर्म बन्ध होता है उन कार्यों के न करने को सम्यक् चारित्र कहते हैं ।</p><br><p><b><font color=red>शंका – सूत्र में ज्ञान को पहले रखना चाहिए, क्योंकि ज्ञानपूर्वक ही पदार्थों का श्रद्धान होता है । तथा दर्शन से ज्ञान में थोड़े अक्षर हैं । इसलिए भी अल्प अक्षर वाले ज्ञान को दर्शन से पहले करना चाहिये ।</p><br><p></font><font color=darkGreen>समाधान –</font></b> जैसे मेघ-पटल के हटते ही सूर्य का प्रताप और प्रकाश दोनों एक साथ प्रकट होते हैं वैसे ही दर्शनमोहनीय कर्म के उपशम, क्षयोपशम अथवा क्षय से जिस समय आत्मा में सम्यग्दर्शन प्रकट होता है उसी समय आत्मा के कुमति और कुश्रुत ज्ञान मिटकर मतिज्ञान और श्रुतज्ञान रूप होते हैं । अत: सम्यग्दर्शन और सम्यग्ज्ञान में काल भेद नहीं है, दोनों एक साथ होते हैं । तथा यद्यपि ज्ञान अल्प अक्षर वाला है किन्तु अल्प अक्षर वाले से जो पूज्य होता है वही प्रधान होता है । दर्शन और ज्ञान में दर्शन ही पूज्य है । क्योंकि सम्यग्दर्शन के होने पर ही मिथ्याज्ञान सम्यग्ज्ञान हो जाता है । अत: पूज्य होने से सम्यग्दर्शन को पहले कहा है उसके बाद ज्ञान को रखा है । तथा सम्यग्ज्ञान पूर्वक ही सम्यक् चारित्र होता है । इसी से चारित्र को अन्त में रखा है ॥१॥</p></font></td>
      </tbody></table></div>
</body>
</html>
