<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='15.html'><img src='../../../../../images/common/prev.jpg' id=next height=50 width=50/></a>
      <a href='17.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿अवग्रह आदि ज्ञानों के और भेद</font></div>
    <h3 class=mainTitle align=center><font color=maroon> ﻿बहुबहुविधक्षिप्रानिःसृतानुक्तध्रुवाणां सेतराणाम्‌॥१६॥<br> </font></h3>
  <div class=bottomContainer id=bottomTxt18 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿सेतर(<font color=DarkSlateGray>प्रतिपक्षसहित</font>) बहु, बहुविध, क्षिप्र, अनि:सृत, अनुक्त और ध्रुव के अवग्रह, ईहा, अवाय और धारणारूप मतिज्ञान होते हैं ।।16।।<br></div>
    <div class=tikaTopContainer><b><br> टीका : 
    <span id=teeka0 class=gatha16 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha16 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka2 class=gatha16 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha16-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿अवग्रह आदि क्रियाविशेषों का प्रकरण है उनकी अपेक्षा ‘बह्वादीनां सेतराणां’ इस प्रकार कर्मकारक का निर्देश किया है। ‘बहु’ शब्‍द संख्‍यावाची और वैपुल्‍यवाची दोनों प्रकार का है। इन दोनों का यहाँ ग्रहण किया है, क्‍योंकि उनमें कोई विशेषता नहीं है। संख्‍यावाची बहु शब्‍द यथा – एक, दो, बहुत। वैपुल्यवाची बहु शब्‍द यथा – बहुत भात, बहुत दाल। ‘विध’ शब्‍द प्रकारवाची है। सूत्र में ‘क्षिप्र’ शब्‍द का ग्रहण, जल्‍दी होने वाले ज्ञान के जताने के लिए किया है। जब पूरी वस्‍तु प्रकट न होकर कुछ प्रकट रहती है और कुछ अप्रकट तब वह अनि:सृत कही जाती है। यहाँ अनि:सृत अर्थ ईषद् नि:सृत है, अत: इसका ग्रहण करने के लिए सूत्र में ‘अनि:सृत’ पद दिया है। जो कही या बिना कही वस्‍तु अभिप्राय से जानी जाती है उसके ग्रहण करने के लिए ‘अनुक्त’ पद दिया है। जो यथार्थ ग्रहण निरन्‍तर होता है उसके जताने के लिए ‘ध्रुव’ पद दिया है। इनसे प्रतिपक्षभूत पदार्थों का संग्रह करने के लिए ‘सेतर’ पद दिया है। </p><br><p>बहुत का अवग्रह, अल्‍प का अवग्रह, ब‍हुविध का अवग्रह, एकविध का अवग्रह, क्षिप्रावग्रह, अक्षिप्रावग्रह, अनि:सृत का अवग्रह, नि:सृत का अवग्रह, अनुक्त का अवग्रह, उक्त का अवग्रह, ध्रुव का अवग्रह और अध्रुव का अवग्रह‍ ये अवग्रह के बारह भेद हैं।  इसी प्रकार ईहादिक में से प्रत्‍येक बारह-बारह भेद हैं। ये सब अलग-अलग पाँच इन्द्रिय और मन के द्वारा उत्‍पन्‍न कराने चाहिए। इनमें-से बहु अवग्रह आदि मतिज्ञानावरण कर्म के क्षयोपशम से प्रकर्ष से होते हैं। इतर नहीं। बहु आदि श्रेष्‍ठ हैं, अत: उनका प्रथम ग्रहण किया है। </p><br><p>कुछ आचार्यों के मत से क्षिप्रानि:सृत के स्‍थान में ‘क्षिप्रनि:सृत’ ऐसा पाठ है। वे ऐसा व्‍याख्‍यान करते हैं कि श्रोत्र इन्द्रिय के द्वारा शब्‍द को ग्रहण करते समय वह मयूर का है अथवा कुरर का है ऐसा कोई जानता है। दूसरा स्‍वरूप के आश्रय से ही जानता है। </p><br><p><b><font color=red>शंका – ध्रुवावग्रह और धारणा में क्‍या अन्‍तर है ? </p><br><p></font><font color=darkGreen>समाधान –</font></b> क्षयोपशम की प्राप्ति के समय विशुद्ध परिणामों की परम्‍परा के कारण प्राप्‍त हुए क्षयोपशम से प्रथम समय में जैसा अवग्रह होता है वैसा ही द्वितीयादिक समयों में भी होता है, न न्‍यून होता है और न अधिक। यह ध्रुवावग्रह है। किन्‍तु जब विशुद्ध परिणाम और संक्‍लेश परिणामों के मिश्रण से क्षयोपशम होकर उससे अवग्रह होता है तब वह कदाचित् बहुत का होता है, कदाचित् अल्‍प का होता है, कदाचित् बहुविध का होता है और कदाचित् एकविध का होता है। तात्‍पर्य यह कि उनमें न्‍यूनाधिक भाव होता रहता है, इसलिए वह अध्रुवावग्रह कहलाता है किन्‍तु धारणा तो गृहीत अर्थ के नहीं भूलने के कारणभूत ज्ञान को कहते हैं, अत: ध्रुवावग्रह और धारणा में बड़ा अन्‍तर है। </p><br><p><b><font color=maroon>विशेषार्थ –</font></b> ये अवग्रह आदि मतिज्ञान-द्वारा जाननेरूप क्रिया के भेद हैं और बहुआदि उनके कर्म हैं इसलिए इस सूत्र में इनका इसीरूप से निर्देश किया गया है। मतिज्ञान द्वारा पदार्थों का बहु आदिरूप इतने प्रकार से अवग्रहण, ईहन, अवाय और धारण होता है यह इसका तात्‍पर्य है। इन बहु आदि के स्‍वरूप का तथा उनके अन्‍तर का व्‍याख्‍यान टीका में किया ही है। मालूम होता है कि पूज्‍यपाद स्‍वामी के समय इस सूत्र के दो पाठ प्रचलित थे और उनका दो प्रकारसे व्‍याख्‍यान भी किया जाता था जिनका उल्‍लेख पूज्‍यपाद स्‍वामी ने स्‍वयं किया है। एक पाठ जो उस समय अधिक मान्‍य था या पूज्‍यपाद स्‍वामी जिसे मूल पाठ मानते रहे उसका उल्‍लेख तो उन्‍होंने व्‍याख्‍यानरूप से किया है और दूसरे पाठ का उल्‍लेख अन्‍य कुछ आचार्यों के अभिप्राय के रूप में किया है। इन दोनों व्‍याख्‍यानों में जो अन्‍तर है वह इस प्रकार है – मूल पाठके अनुसार – अनि:सृतज्ञान- अवयव के ग्रहण के समय ही पूरे अवयवी का ज्ञान होना। नि:सृताज्ञान – इससे उलटा। पाठान्‍तर के अनुसार – नि:सृतज्ञान- विशेषता को लिये हुए ज्ञान होना। अनि:सृतज्ञान – विशेषता के बिना साधारण ज्ञान होना। शेष कथन सुगम है। </p><br><p>यदि अवग्रह आदि बहु आदिक को जानते हैं तो बहु आदिक किसके विशेषण हैं। अब इसी बात का ज्ञान कराने के लिए आगे का सूत्र कहते हैं –</p></font></td>
    <td id=gatha16-teeka1><b><font color=darkGreen>तत्त्वार्थमंजुषा </font></b><br><br><font color=darkBlue><p>﻿बहु-बहुविध-क्षिप्र-अनि:सृत-अनुक्त-ध्रुवाणां स-इतराणाम् ।</p><br><p>अर्थ : बहु, बहुविध, क्षिप्र, अनि:सृत, अनुक्त, ध्रुव और (<font color=DarkSlateGray>सेतराणाम्</font>) प्रतिपक्ष सहित अर्थात् अल्प, अल्पविध, अक्षिप्र, निःसृत, उक्त और अध्रुव के अवग्रह आदि होते हैं ।</p><br><p><b>बहु</b> - बहुत पदार्थों का ज्ञान होना बहुज्ञान है ।</p><br><p><b>बहुविध</b> - बहुत प्रकार के पदार्थों का ज्ञान होना बहुविध ज्ञान है ।</p><br><p><b>क्षिप्र</b> - शीघ्र ही जान लेना क्षिप्र है ।</p><br><p><b>अनि:सृत</b> - वस्तु के कुछ भाग को देखकर पूरी वस्तु का ज्ञान होना अनि:सृत है ।</p><br><p><b>अनुक्त</b> - बिना कहे अभिप्राय से जानना अनुक्त है ।</p><br><p><b>ध्रुव</b> - यथार्थ ग्रहण को ध्रुव कहते हैं ।</p><br><p><b>अल्प</b> - अल्प पदार्थों का ज्ञान होना अल्प है ।</p><br><p><b>अल्पविध</b> - अल्प प्रकार के पदार्थों का ज्ञान होना अल्पविध है ।</p><br><p><b>अक्षिप्र</b> - धीरे- धीरे जानना अक्षिप्र है ।</p><br><p><b>निःसृत</b> - पूर्ण वस्तु को देखकर जानना निःसृत है ।</p><br><p><b>उक्त</b> - मुख से कहने पर जानना उक्त है ।</p><br><p><b>अध्रुव</b> - दीपक की लौ, बिजली आदि में उत्पाद विनाश युक्त वस्तु का ज्ञान अध्रुव प्रत्यय है।(<font color=DarkSlateGray>ध.१३/२३९</font>)</p><br><p>१. <b><font color=red>प्रश्न – इस सूत्र का अवतार क्यों हुआ है ?</p><br><p></font><font color=darkGreen>उत्तर –</font></b> बहु -बहुविध आदि कर्मों के द्वारा अवग्रह आदि के विशेष भेद-प्रभेदों का निश्चय कराने के लिए इस सूत्र का अवतार हुआ है । (<font color=DarkSlateGray>श्लो. ३/४७३</font>)</p><br><p>२. <b><font color=red>प्रश्न – बहु-ज्ञान किसे कहते हैं ?</p><br><p></font><font color=darkGreen>उत्तर –</font></b> बहु शब्द संख्यावाची और वैपुल्यवाची दोनों प्रकार का है । इन दोनों का यहाँ ग्रहण किया है,  क्योंकि उनमें कोई विशेषता नहीं है । संख्यावाची बहु शब्द यथा एक, दो, बहुत । वैपुल्यवाची बहु शब्द जैसे - बहुत भात, बहुत दाल आदि । (<font color=DarkSlateGray>सर्वा. १९२</font>) श्रोत्रेन्द्रियावरण और वीर्यान्तराय कर्म का उत्कृष्ट क्षयोपशम होने पर तदनुकूल अंगोपांग नाम कर्म के उदय से उन-उन अंग -उपांगों के सद्भाव से कोई श्रोता एक साथ तत-वितत, घन, सुषिर आदि बहुत शब्दों को सुनता है । (<font color=DarkSlateGray>रा.वा. १६</font>)</p><br><p>३. <b><font color=red>प्रश्न – बहुविध ज्ञान किसे कहते हैं ?</p><br><p></font><font color=darkGreen>उत्तर –</font></b> 'विध' शब्द प्रकार अर्थ में है । विध, युक्त, गत और प्रकार ये समान अर्थवाची हैं ।</p><br><p>	बहुविध - बहुत प्रकार वाले पदार्थ का ज्ञान बहुविध ज्ञान है । (<font color=DarkSlateGray>रा .वा. ९</font>) विध शब्द प्रकारवाची है इससे बहुविध - बहुत प्रकार का । उससे शालि, साठी, कंगु (<font color=DarkSlateGray>वरिया चावल</font>), कोद्रव, आदि के भेद से भिन्न-भिन्न जाति के चावलों, भातों को देखने से उत्तर काल में बहुत प्रकार का भात अवगृहीत होता है, इसी प्रकार गाय, भैंस आदि जाति के सम्बन्ध से नाना प्रकार का घी उपलब्ध होता है । इसलिए बहुत प्रकार का घी ऐसा अवग्रह होता है । (<font color=DarkSlateGray>सुख बो.त.वृ. ३६</font>) श्रोत्रेन्द्रियावरण का प्रकृष्ट क्षयोपशम होने पर तत, वितत आदि शब्दों के एक, दो, तीन, संख्यात, असंख्यात आदि प्रकारों को ग्रहण करता है । (<font color=DarkSlateGray>रा .वा. १६</font>) तीन आदि प्रकार के या विपुल प्रकारों को जानना बहुविध ज्ञान है । (<font color=DarkSlateGray>श्लोक ३/४७४</font>)</p><br><p>४. <b><font color=red>प्रश्न – बहु और बहुविध ज्ञान में क्या अन्तर है ? </p><br><p></font><font color=darkGreen>उत्तर –</font></b> बहु और बहुविध में एक प्रकार और नाना प्रकार कृत विशेषता है । जैसे कोई बहुत से शास्त्रों की मौलिकता से, अविशेषता से सामान्य रूप से अर्थ की व्याख्या करता है और दूसरा कोई उन्हीं बहुत से शास्त्रों की परस्पर अतिशय अनेक युक्तियों के द्वारा और अनेक विकल्पों से अनेक प्रकार के अर्थों की व्याख्याएँ करता है, उसी प्रकार तत, वितत आदि शब्द के ग्रहण करने में अविशेषता होने पर भी एक, दो, तीन, चार, संख्यात, असंख्यात, अनन्त गुण परिणत तत आदि शब्दों का जो भिन्न-भिन्न रूप से ग्रहण होता है वह बहुविध का ग्रहण है और तत, वितत आदि शब्दों का सामान्य रूप से ग्रहण होता है, वह बहु ग्रहण है । (<font color=DarkSlateGray>रा.वा.१६</font>) बहु और बहुविध में एक प्रकार और नाना प्रकार की अपेक्षा अन्तर है अर्थात् बहु में प्रकार भेद इष्ट नहीं हैं और बहुविध में प्रकार भेद इष्ट हैं । (<font color=DarkSlateGray>सर्वा. १९४</font>)</p><br><p>५. <b><font color=red>प्रश्न – अल्पज्ञान किसे कहते हैं ?</p><br><p></font><font color=darkGreen>उत्तर –</font></b> एक पदार्थ का ज्ञान होना एक ज्ञान है, जैसे यह एक वन है अथवा एक मनुष्य है । (<font color=DarkSlateGray>आ.सा. ४/१७</font>) श्रोत्रेन्द्रियावरण कर्म के अल्प क्षयोपशम से परिणतआत्मा तत आदि एक या अल्प शब्दों को सुनता है वह अल्प है । (<font color=DarkSlateGray>रावा. १६</font>) इसी प्रकार अन्य घ्राणादि इन्द्रियों में लगाना चाहिए ।</p><br><p>     कहे जाने वाले सेतर पद से उस बहु के प्रतिपक्षीभूत पदार्थों का भी ग्रहण हो जाता है अत: थोड़ा भात, थोड़ा घी आदि रूप अल्प अवग्रह है । (<font color=DarkSlateGray>सुख बो.त.वृ. ३६</font>) एक ही वस्तु के उपलम्भ को एक अवग्रह कहते हैं । (<font color=DarkSlateGray>ध. ६/१९</font>)</p><br><p>६. <b><font color=red>प्रश्न – अल्पविध किसे कहते हैं ?</p><br><p></font><font color=darkGreen>उत्तर –</font></b> सेतर शब्द से बहुविध से इतर एकविध का ग्रहण होता है, उससे नाना बर्तनों में स्थित शालि चावल का भात एक ही जातीय होने से यह सब भात एक ही जातीय है, ऐसा बोध होता है । इसी प्रकार बहुत भाजनों में रखा हुआ एक जाति की गाय का घी एकविध कहलाता है । (<font color=DarkSlateGray>सुख बो.त. वृ..३६</font>)</p><br><p>श्रोत्रेन्द्रियावरण के अल्प क्षयोपशम से परिणत आत्मा तत, वितत, घन सुषिर आदि शब्दों के प्रकारों को ग्रहण करता है यह अल्पविध है । (<font color=DarkSlateGray>रा.वा. १६</font>) एक जाति एकविध ज्ञान कहलाता है । जैसे - गायें सब गोत्व जाति से एक प्रकार की हैं । (<font color=DarkSlateGray>आ.सा. ४ /१८</font>)</p><br><p>७. <b><font color=red>प्रश्न – बहुज्ञान और एकविध ज्ञान में क्या अंतर है ?</p><br><p></font><font color=darkGreen>उत्तर –</font></b> नाना जाति के एक-एक पदार्थ को एकत्र कर जो बहुत पदार्थों का ज्ञान होता है वह बहु ज्ञान है एवं एक ही जाति के जो अनेक पदार्थों का ज्ञान होता है वह एकविध ज्ञान है । (<font color=DarkSlateGray>श्लो. ३/४७६</font>)</p><br><p>८. <b><font color=red>प्रश्न – एक और एकविध में क्या अन्तर है ?</p><br><p></font><font color=darkGreen>उत्तर –</font></b> एक व्यक्ति रूप पदार्थ का ग्रहण करना एक अवग्रह है और एक जाति में स्थित एक पदार्थ का अथवा बहुत पदार्थों का ग्रहण करना एकविध अवग्रह है । (<font color=DarkSlateGray>ध.पु. ६/२०</font>) १</p><br><p>१. बहुत हंसों में से एक हंस का ग्रहण करना एक ज्ञान है । विद्यमान बहुत प्रकारों में से एक प्रकार का ग्रहण करना एकविध ज्ञान है जैसे वीणा, मृदंग आदि में से वीणा के शब्द का ग्रहण करना । (<font color=DarkSlateGray>पं.सं. प्रा. १/२</font>)</p><br><p>९. <b><font color=red>प्रश्न – क्षिप्र किसे कहते हैं ?</p><br><p></font><font color=darkGreen>उत्तर –</font></b> प्रकृष्ट श्रोत्रेन्द्रियावरण के क्षयोपशम आदि परिणाम के कारण शीघ्रता से शब्दों को सुनता है वह क्षिप्र है । (<font color=DarkSlateGray>रा.वा. १६</font>)</p><br><p>शीघ्रता पूर्वक वस्तु को ग्रहण करना क्षिप्र अवग्रह है । (<font color=DarkSlateGray> ध.पु. ६/२०</font>)</p><br><p>शीघ्रता से पड़ी हुई जलधारा आदि का ग्रहण क्षिप्र है । (<font color=DarkSlateGray>गो.जी.जी. ३११</font>)</p><br><p>ये बहु आदि पदार्थ जब शीघ्रता से जाने जाते हैं तब क्षिप्र अवग्रह ज्ञान होता है । (<font color=DarkSlateGray>सुख बो.त.वृ. ३६</font>)</p><br><p>१०. <b><font color=red>प्रश्न – अक्षिप्र ज्ञान किसे कहते हैं ?</p><br><p></font><font color=darkGreen>उत्तर –</font></b> जब इन बहु आदि पदार्थों को धीरे-धीरे जाना जाता है तब अक्षिप्र अवग्रह ज्ञान होता है । (<font color=DarkSlateGray>सुख बो.त.वृ. ३६</font>)</p><br><p>श्रोत्रेन्द्रियावरण के क्षयोपशम की न्यूनता में देरी से शब्दों को सुनता है, इसी प्रकार अन्य इन्द्रियों पर भी लागू कर लेना चाहिए । (<font color=DarkSlateGray>रा.वा. १६</font>)</p><br><p>मन्दगति से चलते हुए घोड़े आदि का अक्षिप्र अवग्रह होता है । (<font color=DarkSlateGray>गो.जी.जी. ३११</font>)</p><br><p>शनै: शनै: वस्तु का ग्रहण करना अक्षिप्र अवग्रह है । (<font color=DarkSlateGray> ध.पु. ६/२०</font>)</p><br><p>११. <b><font color=red>प्रश्न – अनि:सृत किसे कहते हैं ?</p><br><p></font><font color=darkGreen>उत्तर –</font></b> श्रोत्रेन्द्रिय के अतिविशुद्ध परिणमन से, उच्चारण न होने पर भी उसका ज्ञान कर लेना अनि:सृत अवग्रह है । (<font color=DarkSlateGray>रा.वा. १६</font>) वस्तु के एकदेश को देखकर पूर्णदेश (<font color=DarkSlateGray>पूरी वस्तु</font>) का बोध होना अनि:सृत अवग्रह है । जैसे- जल में डूबे हुए हाथी के एकदेश रूप सूंड के देखने पर 'यह हाथी है' ऐसा समस्त रूप से ग्रहण होता है । (<font color=DarkSlateGray>सुख बो.त.वृ. ३६</font>) अनभिभुख अर्थ का ग्रहण करना अनि:सृत अवग्रह है । अथवा उपमान-उपमेय भाव के बिना ग्रहण करना अनि:सृत अवग्रह है । (<font color=DarkSlateGray> ध.पु. ६/२०</font>) वस्तु के एकदेश का अवलम्बन करके पूर्ण रूप से वस्तु को ग्रहण करने वाला तथा वस्तु के एकदेश अथवा समस्त वस्तु का अवलम्बन करके वहाँ विद्यमान वहाँ अविद्यमान अन्य वस्तु को विषय करने वाला भी अनि:सृत प्रत्यय # है । (<font color=DarkSlateGray> ध. ९/१५२</font>) तालाब में जलमग्न हस्ती की सूंड को देखने पर पूरे का ज्ञान होना अथवा किसी स्त्री का मुख देखने पर चन्द्रमा का या 'इसका मुख चन्द्रमा के समान है' ऐसी उपमा का ज्ञान होना, अथवा गवय को देखकर गाय का ज्ञान होना, ये सब अनिःसृत अवग्रह हैं । (<font color=DarkSlateGray>गो.जी. ३१३</font>)</p><br><p>.........</p><br><p># अनि:सृतस्य. इतरम् नि:सृतम् यथाऽभ्रगर्जनवत्  कुञ्जरगर्जनम् शंखवदधिकं, उत्पलगन्धवत् कुष्टगन्ध:, द्राक्षवदगुड:, उत्पलनालवत् सर्पस्पर्श इति ग्रहणमू । (<font color=DarkSlateGray>पं. सं. प्रा. १/२</font>)</p><br><p>अबुद्धिपूर्वापेक्षायामिष्टानिष्ट स्वदैवत: ।</p><br><p> बुद्धिपूर्वमपेक्षायामिष्टानिष्टम् स्वपौरुषात्(<font color=DarkSlateGray> ।। (<font color=DarkSlateGray> आ .मी. ९१</font>)</p><br><p>१२. <b><font color=red>प्रश्न – निःसृत किसे कहते हैं ?</p><br><p></font><font color=darkGreen>उत्तर –</font></b> क्षयोपशम की न्यूनता में पूरे रूप से उच्चारित शब्द का ही ज्ञान करना निःसृत अवग्रह है । (<font color=DarkSlateGray>रा.वा. १६</font>)</p><br><p>अभिमुख अर्थ का ग्रहण करना, निःसृत अवग्रह है । अथवा- उपमान-उपमेय भाव के द्वारा ग्रहण करना निःसृत अवग्रह है । जैसे - कमलदल-नयना । (<font color=DarkSlateGray> ध.पु. ६/२०</font>) समस्त अवयवों को देख लेने पर जो ज्ञान होता है वह निःसृत कहलाता है । (<font color=DarkSlateGray>सुख बो.त.वृ. ३६</font>)</p><br><p>१३. <b><font color=red>प्रश्न – अर्वाग्भाग के अवलम्बन से अनालम्बित पर-भागादिकों के होने वाले ज्ञान को अनुमान ज्ञान ही कहना चाहिए ?</p><br><p></font><font color=darkGreen>उत्तर –</font></b> नहीं, क्योंकि अनुमान ज्ञान लिंग से भिन्न अर्थ को विषय करता है । अर्वाग्भाग के ज्ञान के समान काल में होने वाला पर-भाग का ज्ञान तो अनुमान ज्ञान हो नहीं सकता, क्योंकि वह अवग्रह स्वरूप ज्ञान है । भिन्न काल में होने वाला भी उक्त ज्ञान अनुमान ज्ञान नहीं हो सकता, क्योंकि ईहा के पश्चात् उत्पन्न होने से उसका अवाय ज्ञान में अन्तर्भाव होता है । (<font color=DarkSlateGray> ध.पु. १३/२३८</font>)</p><br><p>१४. <b><font color=red>प्रश्न – अनुक्त ज्ञान किसे कहते हैं?</p><br><p></font><font color=darkGreen>उत्तर –</font></b> क्षयोपशम की प्रकृष्टता  में एक भी शब्द का उच्चारण किए बिना अभिप्राय मात्र से अनुक्त शब्द को जान लेता है । बिना कहे ही अभिप्राय से कहना- आप इस शब्द को बोलोगे, अथवा स्वर-संचारण के पूर्व वीणा आदि के तारों को संभालते समय ही यह जान लेना कि इसके द्वारा यह राग बजाया जायेगा यह अनुक्त ज्ञान है । (<font color=DarkSlateGray>रा.वा. १६</font>)</p><br><p>अनियमित गुणविशिष्ट द्रव्य का ग्रहण करना अनुक्त अवग्रह है, जैसे चक्षुरिन्द्रिय के द्वारा रूप देखकर गुड़ आदि के रस का ग्रहण करना अथवा घ्राणेन्द्रिय के द्वारा दही के गन्ध के ग्रहणकाल में ही उसके रस का ग्रहण करना । (<font color=DarkSlateGray> ध. पु. ६/२०</font>) ''अग्नि को लाओ'' ऐसा किसी के कहने पर, अग्नि को खप्पर आदि में रखकर लाना, ऐसा पर (<font color=DarkSlateGray>किसी दूसरे</font>) ने नहीं कहा है तो भी उस अनुक्त खप्पर आदि के अग्नि को लाने के उपाय का स्वयं विचार कर लेना अनुक्त अवग्रह ज्ञान है । (<font color=DarkSlateGray>सुख बो.त.वृ.३७</font>)</p><br><p>१५. <b><font color=red>प्रश्न – उक्त ज्ञान किसे कहते हैं?</p><br><p></font><font color=darkGreen>उत्तर –</font></b> ''अग्नि को लाओ'' ऐसा किसी के कहने पर अग्नि को खप्पर आदि में लाने का उपाय स्वयं नहीं सोच पाता है, पर के कहने पर ही उस उपाय को करता है वह उक्त अवग्रह है । (<font color=DarkSlateGray>सुख बो त.वृ.३७</font>)</p><br><p>कहे हुए पदार्थ को जानना उक्त अवग्रह है, जैसे 'यह घट है' ऐसा कहने पर घट को जानता है । (<font color=DarkSlateGray>गो.जी.जी.३११</font>) नियमित गुणविशिष्ट द्रव्य का ग्रहण करना उक्त अवग्रह है जैसे चक्षुरिन्द्रिय के द्वारा धवल अर्थ का ग्रहण करना और घ्राण इन्द्रिय के द्वारा सुगन्ध द्रव्य का ग्रहण करना । (<font color=DarkSlateGray>ध.पु.६/२०</font>)</p><br><p>१६. <b><font color=red>प्रश्न – उक्त और निःसृत में क्या विशेषता है?</p><br><p></font><font color=darkGreen>उत्तर –</font></b> परोपदेश पूर्वक शब्दों का ग्रहण उक्त है, जैसे ''यह गाय है '' ऐसा शब्द सुनकर गौ का ज्ञान होता है और अपने आप गाय को देखकर गाय का ज्ञान होना निःसृत है । (<font color=DarkSlateGray>रा.वा.१६</font>) उक्त और निःसृत में कोई विशेषता नहीं है ऐसा नहीं कहना चाहिए क्योंकि उक्त प्रत्यय निःसृत और अनि:सृत दोनों रूप है अत: उसका निःसृत के साथ एकत्व होने को विरोध है । (<font color=DarkSlateGray>ध.पु. ९/१५४</font>)</p><br><p>१७. <b><font color=red>प्रश्न – अनुक्त और अनि:सृत ज्ञान में क्या अन्तर है?</p><br><p></font><font color=darkGreen>उत्तर –</font></b> अनुक्त अवग्रह अनि:सृत अवग्रह के अन्तर्गत नहीं है क्योंकि एक वस्तु के ग्रहण काल में ही उससे पृथग्भूत वस्तु का, उपरिम भाग में ग्रहणकाल में ही परभाग का और अंगुलि के ग्रहणकाल में ही देवदत्त का ग्रहण करना अनि:सृत अवग्रह है और चक्षुरिन्द्रिय के द्वारा रूप का ग्रहण करके रस का ग्रहण करना अनुक्त अवग्रह है । (<font color=DarkSlateGray>ध.पु. ६/२०</font>)</p><br><p>१८. <b><font color=red>प्रश्न – ध्रुव ज्ञान किसे कहते हैं?</p><br><p></font><font color=darkGreen>उत्तर –</font></b> संक्लेश परिणाम से निरुत्सुक प्राणी के यथानुरूप श्रोत्रेन्द्रियावरण कर्म के क्षयोपशम आदि परिणाम रूप कारणों से जैसा प्रथम समय में शब्द ग्रहण करता है वैसा ही दूसरे आदि समय में ग्रहण करता है, न न्यून ग्रहण करता है और न अधिक, उसे ध्रुव कहते हैं । (<font color=DarkSlateGray>रा .वा. १६</font>)# </p><br><p>	नित्यत्व विशिष्ट स्तम्भ आदि का ज्ञान स्थिर अर्थात् ध्रुवप्रत्यय है । ऐसा भी निश्चय नहीं करना चाहिए कि स्थिर (<font color=DarkSlateGray>ध्रुव</font>) प्रत्यय एकान्त रूप है क्योंकि विधि निषेध के द्वारा यहाँ पर भी अनेकान्त की विषयता देखी जाती है । (<font color=DarkSlateGray>ध. पु. १३/२३९</font>) ''वह यही है' ' इत्यादि प्रकार से ग्रहण करने को ध्रुवावग्रह कहते हैं । (<font color=DarkSlateGray>ध. १/३५९</font>)</p><br><p>......</p><br><p># ध्रुवग्रहण नित्य पदार्थों का ग्रहण । जैसे आकाश, धर्मास्तिकाय आदि का ग्रहण । (<font color=DarkSlateGray>पं.सं.प्रा. १/२</font>)</p><br><p>१९. <b><font color=red>प्रश्न – अध्रुव ज्ञान किसे कहते हैं?</p><br><p></font><font color=darkGreen>उत्तर –</font></b> बिजली, दीपक की लौ आदि में उत्पाद-विनाश युक्त वस्तु का ज्ञान अध्रुव प्रत्यय है । उत्पाद-व्यय और ध्रौव्य युक्त वस्तु का ज्ञान भी अध्रुव प्रत्यय है, क्योंकि यह ज्ञान ध्रुवज्ञान से भिन्न है । (<font color=DarkSlateGray>ध. १३/२३९</font>) पुन: पुन: संक्लेश और विशुद्ध परिणामों से स्वीकृत श्रोत्रेन्द्रियावरण कर्म के क्षयोपशम का ईषद्-ईषद् आविर्भाव होने से पुन: पुन: प्रकृष्टाप्रकृष्ट श्रोत्रेन्द्रियावरण के क्षयोपशम के कारण अध्रुव रूप को ग्रहण करता है, कभी  बहु शब्द को ग्रहण करता है, कभी अल्प को, कभी एकविध रूप को, कभी एक रूप को, कभी क्षिप्र, कभी अक्षिप्र, कभी नि:सृत, कभी अनुक्त, कभी उक्त को ग्रहण करता है इसलिए इसको अध्रुव कहते हैं । इसी प्रकार घ्राणादि इन्द्रियों में लगाना चाहिए । (<font color=DarkSlateGray>रा.वा. १६</font>) ''वह यह नहीं है'' इस प्रकार से ग्रहण करने को अध्रुवावग्रह कहते हैं । (<font color=DarkSlateGray>ध. १/३५९</font>)</p><br><p>२०. <b><font color=red>प्रश्न – ध्रुवावग्रह और धारणा में क्या अन्तर है?</p><br><p></font><font color=darkGreen>उत्तर –</font></b> क्षयोपशम की प्राप्ति के समय विशुद्ध पीरणामों की परम्परा के कारण प्राप्त हुए क्षयोपशम से प्रथम समय में जैसा अवग्रह होता है वैसा ही द्वितीयादिक समयों में भी होता है, न न्यून होता है न अधिक, यह ध्रुवावग्रह है । किन्तु धारणा तो गृहीत अर्थ के नहीं भूलने के कारणभूत ज्ञान को कहते हैं, अत: ध्रुवावग्रह और धारणा में बड़ा अन्तर है । (<font color=DarkSlateGray>सर्वा. १९६</font>)</p><br><p>२१. <b><font color=red>प्रश्न – सूत्र में बहु आदि को प्रधानता से एवं अल्पादिको गौण रूप से ग्रहण क्यों किया हैं?</p><br><p></font><font color=darkGreen>उत्तर –</font></b> बहु, बहुविध आदि ज्ञानों की प्राप्ति में ज्ञानावरण कर्म के विशिष्ट क्षयोपशम की आवश्यकता होती है एवं बहु आदि का ज्ञान हो जाने पर अल्प, अल्पविध आदि ज्ञानों को प्राप्त करने में सुगमता हो जाती है इसलिए सूत्र में बहु आदि का मुख्यता से एवं अल्प आदि का गौण रूप से ग्रहण किया गया है । (<font color=DarkSlateGray>श्लो. ३/४७८</font>)</p><br><p>२२. <b><font color=red>प्रश्न – अनि:सृत और अनुक्त शब्दों का अवग्रहादि रूप ज्ञान कैसे होता है?</p><br><p></font><font color=darkGreen>उत्तर –</font></b> अनिःसृत और अनुक्त शब्दों के अवग्रहादि होने में कोई बाधा नहीं है क्योंकि इन इन्द्रियों से भी किसी न किसी रूप में पदार्थों का सम्बन्ध अवश्य हो जाता है, जैसे चींटी आदि को घ्राण और रसना के प्रदेश का साक्षात् सम्बन्ध न होने पर भी सुदूरवर्ती गुड़ आदि द्रव्य में गन्ध और रस का ज्ञान हो जाता है; क्योंकि वहाँ अत्यन्त सूक्ष्म जिन्हें हम देख नहीं सकते ऐसे गुड़ आदि द्रव्यों के अवयवों के साथ पिपीलिकादि की घ्राण और रसना इन्द्रिय में किसी भी अन्य पदार्थ के बिना प्रवृत्ति हो जाती है अर्थात् सूक्ष्म गुड़ के अवयवों का चींटी आदि की इन्द्रियों के साथ जैसे सम्बन्ध हो जाता है वैसे ही अनुक्त और अनि:सृत का भी ज्ञान स्पर्शन आदि इन्द्रियों से हो जाता है, इसमें कोई दोष नहीं है । (<font color=DarkSlateGray>रा .वा. १७.१८</font>)</p><br><p> २३. <b><font color=red>प्रश्न – क्षिप्र और अध्रुव में क्या अन्तर है?</p><br><p></font><font color=darkGreen>उत्तर –</font></b> बहुत कम समय या शीघ्र ही ग्रहण कर लेना क्षिप्र ज्ञान है और चलित-चंचल पदार्थ को ग्रहण करना अध्रुव ज्ञान है । (<font color=DarkSlateGray>श्लोक ३/४७६</font>)</p></font></td>
    <td id=gatha16-teeka2><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿<b><font color=maroon>अर्थ –</font></b> बहु, बहुविध, क्षिप्र, अनिःसृत, अनुक्त, ध्रुव और इनकेप्रतिपक्षी अल्प, अल्पविध, अक्षिप्र, निःसृत, उक्त, अध्रुव इन बारहों के अवग्रह आदि ज्ञान होते हैं । अथवा अवग्रह आदि से इन बारहों का ज्ञान होता है । बहुत वस्तुओं के ग्रहण करने को बहुज्ञान कहते हैं । बहुत तरहकी वस्तुओं के ग्रहण करने को बहुविधज्ञान कहते हैं । जैसे, सेना या वनको एक समूह रूप में जानना बहुज्ञान है और हाथी घोडे आदि या आम, महुआ आदि भेदों को जानना बहुविध ज्ञान है । वस्तु के एक भागको देखकर पूरी वस्तु को जान लेना अनिःसृत ज्ञान है । जैसे, जलमें डूबे हुए हाथी की सूंडको देखकर हाथी को जान लेना । शीघ्रता से जाती हुई वस्तु को जानना क्षिप्रज्ञान है । जैसे, तेज चलती हुई रेलगाड़ी को या उसमें बैठकर बाहर की वस्तुओं को जानना । बिना कहे अभिप्राय से ही जान लेना अनुक्त ज्ञान है । बहुत काल तक जैसा का तैसा निश्चल ज्ञान होना या पर्वत वगैरह स्थिर पदार्थ को जानना ध्रुव ज्ञान है । अल्प का अथवा एक का ज्ञान होना अल्प ज्ञान है । एक प्रकार की वस्तुओं का ज्ञान होना एकविध ज्ञान है । धीरे- धीरे चलते हुए घोड़े वगैरह को जानना अक्षिप्र ज्ञान है । सामने विद्यमान पूरी वस्तु को जानना निसृत ज्ञान है। कहने पर जानना उक्त ज्ञान है । चंचल बिजली वगैरह को जानना अध्रुव ज्ञान है । इस तरह बारह प्रकार का अवग्रह, बारह प्रकार की ईहा, बारह प्रकार का अवाय और बारह प्रकार का धारणा ज्ञान होता है । ये सब मिलकर ज्ञान के ४८ भेद होते हैं, तथा इनमें से प्रत्येक ज्ञान पाँचों इन्द्रियों और मन के द्वारा होता है । अत: ४८ को छ: से गुणा करने पर मतिज्ञान के २८८ भेद होते हैं ॥१६॥ </p></font></td>
      </tbody></table></div>
</body>
</html>
