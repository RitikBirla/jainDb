<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='24.html'><img src='../../../../../images/common/prev.jpg' id=next height=50 width=50/></a>
      <a href='26.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿अवधिज्ञान और मनःपर्यय ज्ञान में अन्तर</font></div>
    <h3 class=mainTitle align=center><font color=maroon> ﻿विशुद्धिक्षेत्रस्वामिविषयेभ्योऽवधिमनःपर्यययोः॥२५॥<br> </font></h3>
  <div class=bottomContainer id=bottomTxt27 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿विशुद्धि, क्षेत्र, स्‍वामी और विषय की अपेक्षा अवधिज्ञान और मन:पर्ययज्ञान में भेद है ।।25।।<br></div>
    <div class=tikaTopContainer><b><br> टीका : 
    <span id=teeka0 class=gatha25 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha25 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka2 class=gatha25 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha25-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿<b>विशुद्धि</b> का अर्थ निर्मलता है। </p><br><p>जिस स्‍थान में स्थित भावों को जानता है वह <b>क्षेत्र</b> है। </p><br><p><b>स्‍वामी</b> का अर्थ प्रयोक्‍ता है। </p><br><p><b>विषय</b> ज्ञेय को कह‍ते हैं। </p><br><p>सो इन दोनों ज्ञानों में अवधिज्ञान से मन:पर्ययज्ञान विशुद्धितर हैं, क्‍योंकि मन:पर्ययज्ञानका विषय सूक्ष्‍म है। क्षेत्रका कथन पहले कर आये हैं। विषयका कथन आगे करेंगे। यहाँ स्‍वामीका विचार करते हैं – मन:पर्ययज्ञान प्रमत्तसंयतसे लेकर क्षीणकषाय गुणस्‍थान तकके उत्‍कृष्‍ट चारित्रगुणसे युक्त जीवोंके ही पाया जाता है। वहाँ उत्‍पन्‍न होता हुआ भी वह वर्द्धमान चारित्रवाले जीवोंके ही उत्‍पन्‍न होता है, घटते हुए चारित्रवाले जीवोंके नहीं। वर्धमान चारित्रवाले जीवोंमें उत्‍पन्‍न होता हुआ भी सात प्रकारकी ऋद्धियोंमें-से किसी एक ऋद्धिको प्राप्‍त हुए जीवोंके ही उत्‍पन्न होताहै, अन्‍यके नहीं। ऋद्धिप्राप्‍त जीवोंमें भी किन्‍हींके ही उत्‍पन्न होता है, सबके नहीं, इस प्रकार सूत्रमें इसका स्‍वामीविशेष या विशेष्‍ट संयमका ग्रहण प्रकृत है। परन्तु अवधिज्ञान चारों गतिके जीवोंके होता है, इसलिए स्‍वामियोंके भेदसे भी इनमें अन्‍तर है। </p><br><p>	<b><font color=maroon>विशेषार्थ –</font></b> यों तो अवधिज्ञान और मन:पर्ययज्ञानमें मौलिक अन्‍तर है। अवधिज्ञान सीधे तौरसे पदार्थोंको जानता है और मन:पर्ययज्ञान मनकी पर्यायरूपसे। फिर भी यहाँ अन्‍य आधारोंसे इन दोनों ज्ञानोंमें अन्‍तर दिखलाया गया है। वे आधार चार हैं – द्रव्‍य, क्षेत्र, स्‍वामी और विषय।</p><br><p>	अब केवलज्ञानका लक्षण कहनेका अवसर है। किन्‍तु उसका कथन न कर पहले ज्ञानोंके विषयका विचार करते हैं, क्‍योंकि केवलज्ञानका लक्षण ‘मोहक्षयाज्‍ज्ञानदर्शनावरणान्‍तरायक्षयाच्‍च केवलम्’ यहाँ कहेंगे। यदि ऐसा है तो सर्वप्रथम आदिमें आये हुए मतिज्ञान और श्रुतज्ञानके विषयका कथन करना चाहिए। इसी बातको ध्‍यानमें रखकर आगेका सूत्र कहते हैं  - </p></font></td>
    <td id=gatha25-teeka1><b><font color=darkGreen>तत्त्वार्थमंजुषा </font></b><br><br><font color=darkBlue><p>﻿विशुद्धि-क्षेत्र-स्वामि-विषयेभ्य:-अवधि-मनःपर्यययो: ।</p><br><p><b><font color=maroon>अर्थ –</font></b> विशुद्धि, क्षेत्र, स्वामी और विषय की अपेक्षा अवधि और मनःपर्यय ज्ञान में विशेषता है।</p><br><p><b>विशुद्धि</b> - परिणामों की निर्मलता को विशुद्धि कहते हैं ।</p><br><p><b>क्षेत्र</b> - जानने योग्य पदार्थों के आधार को क्षेत्र कहते हैं ।</p><br><p><b>स्वामी</b> - वस्तु को जानने वाले को स्वामी कहते हैं ।</p><br><p><b>विषय</b> - ज्ञान के द्वारा जानने योग्य पदार्थ को विषय कहते हैं ।</p><br><p>१. <b><font color=red>प्रश्न – यह सूत्र किस प्रयोजन से लिखा गया है ?</p><br><p></font><font color=darkGreen>उत्तर –</font></b> मनःपर्ययज्ञान का अवधिज्ञान से विशेष किन-किन विशेषताओं से है, इस बात को बताने के लिए सूत्रकार ने ''विशुद्धि क्षेत्र- - - - - '' आदि सूत्र को आगम के अनुसार स्पष्ट कहा है । (<font color=DarkSlateGray>श्लो. ४/३६</font>)</p><br><p>२. <b><font color=red>प्रश्न – अवधि और मनःपर्यय ज्ञान में विशुद्धि की अपेक्षा क्या विशेषता है ?</p><br><p></font><font color=darkGreen>उत्तर –</font></b> इन दोनों ज्ञानों में अवधिज्ञान की अपेक्षा मनःपर्यय ज्ञान विशुद्धतर है । क्योंकि मनःपर्यय ज्ञान का विषय सूक्ष्म है । (<font color=DarkSlateGray>सर्वा. २२२</font>)</p><br><p>३. <b><font color=red>प्रश्न – अवधिज्ञान से मनःपर्ययज्ञान विशुद्ध कैसे हो सकता है क्योंकि सर्वावधिज्ञान के अनन्तवें भाग द्रव्य को मनःपर्यय जानता है ।</p><br><p></font><font color=darkGreen>उत्तर –</font></b> यद्यपि सर्वावधि ज्ञान का अनन्तवाँ भाग मनःपर्ययज्ञान का विषय होता है, अत: अल्प विषय है, फिर भी वह उस द्रव्य की बहुत पर्यायों को जानता है; जैसे एक विद्वान् बहुत शास्त्रों को जानता है परन्तु स्वदेश जानता है, उस शास्त्र के सर्व अर्थ को जानने में समर्थ नहीं है । एक विद्वान् एक शास्त्र जानता है परन्तु पूर्ण रूप से जानता है । जैसे बहुत शास्त्रों का थोड़ा-थोड़ा परिचय रखने वाले पल्लवग्राही पंडित से एक शास्त्र के यावत् सूक्ष्म अर्थों को तलस्पर्शी गंभीर व्याख्याओं से जानने वाला प्रगाढ़ विद्वान् विशुद्धतर माना जाता है उसी प्रकार अवधिज्ञान के विषय से अनन्तवें भाग जानने वाला मनःपर्ययज्ञान विशुद्धतर है क्योंकि वह रूपादि बहुत सी पर्यायों के द्वारा अनन्त भाग का प्ररूपण करता है । (<font color=DarkSlateGray>रा.वा. १</font>)</p><br><p>४. <b><font color=red>प्रश्न – अवधि और मनःपर्ययज्ञान में क्षेत्र की अपेक्षा क्या विशेषता है ?</p><br><p></font><font color=darkGreen>उत्तर –</font></b> क्षेत्रापेक्षा मनःपर्ययज्ञान से अवधिज्ञान का क्षेत्र परमक्षेत्रपने को प्राप्त हो रहा है । (<font color=DarkSlateGray>क्योंकि अवधिज्ञान असंख्यात लोकस्थित पदार्थों को जानता है और मनःपर्ययज्ञान मात्र मानुषोत्तर पर्वत तक स्थित प्राणियों के मन की बात जानता है ।</font>) (<font color=DarkSlateGray>श्लो.४/३७</font>)</p><br><p>नोट : अवधिज्ञान का विषय देखें (<font color=DarkSlateGray>१/२२</font>)</p><br><p>५. <b><font color=red>प्रश्न – इन दोनों ज्ञानों में स्वामी की अपेक्षा क्या विशेषता है ?</p><br><p></font><font color=darkGreen>उत्तर –</font></b> इन दोनों ज्ञानों में स्वामी की अपेक्षा अवधिज्ञान से मनःपर्ययज्ञान विशिष्ट है क्योंकि वह विशिष्ट संयमी के ही होता है और अवधिज्ञान अविशिष्ट क्योंकि वह चारों गतियों के जीवों में पाया जाता है । (<font color=DarkSlateGray>श्लो. ४/३७</font>)</p><br><p>६. <b><font color=red>प्रश्न – मनःपर्ययज्ञान किसको होता है ?</p><br><p></font><font color=darkGreen>उत्तर –</font></b> मनःपर्ययज्ञान मनुष्यों में ही उत्पन्न होता है, नरक-तिर्यंचादि में नहीं होता । मनुष्यों में पर्याप्त मनुष्यों में ही होता है, सम्मूर्छनों में नहीं । कर्मभूमिज गर्भज मनुष्यों में ही होता है भोगभूमिज मनुष्यों में नहीं । कर्मभूमिजों में भी पर्याप्त मनुष्यों में ही होता है, अपर्याप्तकों (<font color=DarkSlateGray>निवृत्यपर्याप्तकों</font>) में नहीं । पर्याप्तकों में भी सम्यग्दृष्टि संयमी मनुष्यों के ही होता है मिथ्यादृष्टि आदि पंचम गुणस्थान तक के जीवों को नहीं । प्रमत्त से लेकर बारहवें गुणस्थान तक के संयमियों में होता है ऊपर के गुणस्थानों में नहीं । जो संयमी प्रवर्द्धमान चारित्र वाले हैं उनके ही होता है । जिनका चारित्र हीयमान है वे मनःपर्ययज्ञान के पात्र नहीं हैं । प्रवर्द्धमान चारित्र वाले संयमियों में सात ऋद्धियों में से किसी एक ऋद्धिप्राप्त मुनि के ही मनःपर्ययज्ञान होता है सर्वसंयमियों के नहीं । ऋद्धिप्राप्त मुनियों में भी सर्वऋद्धिधारी मुनियों के नहीं होता, विशिष्ट संयमियों के ही होता है । (<font color=DarkSlateGray>रा.वा.२</font>)</p><br><p>७. <b><font color=red>प्रश्न – इन दोनों में विषय की अपेक्षा क्या विशेषता है ?</p><br><p></font><font color=darkGreen>उत्तर –</font></b> सम्पूर्ण रूपी और अरूपी (<font color=DarkSlateGray>पुद्गल से बँधे</font>) अर्थों को विषय करने वाला मनःपर्ययज्ञान रूपी पदार्थों को विषय करने वाले अवधिज्ञान से विशिष्ट है । (<font color=DarkSlateGray>श्लो. ४/३७</font>)</p><br><p>८. <b><font color=red>प्रश्न – मनःपर्ययज्ञान कौन से गुणस्थान में उत्पन्न होता है ?</p><br><p></font><font color=darkGreen>उत्तर –</font></b> ऋजुमति और विपुलमति दोनों मनःपर्ययज्ञान उपेक्षा संयम रूप संयम लब्धि होने पर ही होते हैं और वह भी विशुद्धि परिणामों में तथा वीतराग आत्मतत्त्व के सम्यक् श्रद्धान-ज्ञान व चारित्र की भावना सहित, पन्द्रह प्रकार के प्रमाद से रहित अप्रमत्त मुनि के ही उत्पन्न होते हैं । यहाँ अप्रमत्तपने का नियम उत्पत्तिकाल में ही है, पीछे प्रमत्त अवस्था में भी सम्भव है । (<font color=DarkSlateGray>पं.का.ता.४१ प्रक्षे.४</font>)</p><br><p>९. <b><font color=red>प्रश्न – क्या उपशम सम्यक्त्व के साथ भी मनःपर्ययज्ञान होता है ?</p><br><p></font><font color=darkGreen>उत्तर –</font></b> जो वेदक सम्यक्त्व के पीछे द्वितीयोपशम सम्यक्त्व को प्राप्त होता है उस उपशम सम्यग्दृष्टि के प्रथम समय में भी मनःपर्ययज्ञान पाया जाता है । किन्तु मिथ्यात्व से पीछे आये हुए (<font color=DarkSlateGray>प्रथम</font>) उपशम सम्यग्दृष्टि जीव में मनःपर्ययज्ञान नहीं पाया जाता है, क्योंकि मिथ्यात्व से पीछे आये हुए उपशम सम्यग्दृष्टि के उत्कृष्ट उपशम सम्यक्त्व के काल से भी ग्रहण किये गये संयम के प्रथम समय से लगा कर सर्व जघन्य मनःपर्ययज्ञान को करने वाला संयमकाल बहुत बड़ा है । (<font color=DarkSlateGray>ध.२/७२८-२९</font>)</p></font></td>
    <td id=gatha25-teeka2><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿<b><font color=maroon>अर्थ –</font></b> अवधिज्ञान और मन: पर्यय ज्ञान मे विशुद्धि, क्षेत्र, स्वामी और विषय की अपेक्षा से अन्तर है । </p><br><p><b><font color=maroon>विशेषार्थ –</font></b> इसका खुलासा इस प्रकार है-अवधिज्ञान जिस रूपी द्रव्य को जानता है उसके अनन्तवें भाग सूक्ष्म रूपी द्रव्य को मनःपर्यय ज्ञान जानता है । अत: अवधिज्ञान से मनःपर्यय ज्ञान विशुद्ध है । अवधि ज्ञान की ख्यति का क्षेत्र समस्त त्रसनाड़ी है, किन्तु मनःपर्यय ज्ञान मनुष्य लोक मे ही मनःपर्यय होता है । अवधि ज्ञान के विषय का क्षेत्र समस्त लोक है किन्तु मनःपर्यय ज्ञान के विषय क्षेत्र पैतालिस लाख योजन का घन  रूप ही है । इतने क्षेत्र में स्थित अपने योग्य विषय को ही ये ज्ञान जानते हैं । तथा अवधिज्ञान चारों गतियों के सैनी पंचेन्द्रिय पर्याप्तक जीवों के होता है किन्तु मनःपर्यय ज्ञान कर्मभूमि के गर्भज मनुष्यों के ही होता है उनमें भी सयमियों के ही होता है । सयमियों में भी वर्धमान चारित्रवालों के ही होता है । हीयमान चारित्रवालों के नही होता । वर्धमान चारित्रवालों में भी सात प्रकार की ऋद्धियों में से एक दो ऋद्धियों के धारी मुनियों के ही होता है । ऋद्धिधारियों में भी किसी के ही होता है, सभी के नहीं होता । विषय की अपेक्षा भेद आगे सूत्रकार स्वयं कहेंगे । इस तरह अवधि और मनःपर्यय ज्ञान में विशुद्धि वगैरह की अपेक्षा भेद जानना चाहिए॥२ ५॥ अब क्रमानुसार तो केवलज्ञान का लक्षण कहना चाहिए, किन्तु केवलज्ञान का स्वरूप आगे दसवें अध्याय में कहेंगे ।</p></font></td>
      </tbody></table></div>
</body>
</html>
