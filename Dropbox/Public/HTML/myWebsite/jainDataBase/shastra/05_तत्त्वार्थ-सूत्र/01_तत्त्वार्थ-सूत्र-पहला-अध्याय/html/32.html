<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='31.html'><img src='../../../../../images/common/prev.jpg' id=next height=50 width=50/></a>
      <a href='33.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
      <td class=example data-dropdown=#तत्त्वार्थमंजुषा>तत्त्वार्थमंजुषा</td>
      <td class=example data-dropdown=#कैलाशचंदजी_शास्त्री>कैलाशचंदजी_शास्त्री</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>तत्त्वार्थ-सूत्र (तत्त्वार्थ-सूत्र-पहला-अध्याय)</h2>
      <br><div class=titleContainer align=center><font color=darkGreen>﻿मिथ्यादृष्टि के ज्ञानों को मिथ्या क्यों कहा जाता है?</font></div>
    <h3 class=mainTitle align=center><font color=maroon> ﻿सदसतोरविशेषाद्यदृच्छोपलब्धेरुन्मत्तवत्॥३२॥<br> </font></h3>
  <div class=bottomContainer id=bottomTxt34 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿वास्‍तविक और अवा‍स्‍तविक के अन्‍तर के बिना यदृच्‍छोपलब्धि (<font color=DarkSlateGray>जब जैसा जी में आया उस रूप ग्रहण होने</font>) के कारण उन्‍मत्त की तरह ज्ञान भी अज्ञान हो जाता है ।।32।।<br></div>
    <div class=tikaTopContainer><b><br> टीका : 
    <span id=teeka0 class=gatha32 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha32 style="color: darkGreen;">&nbsp;&nbsp;तत्त्वार्थमंजुषा</span>
    <span id=teeka2 class=gatha32 style="color: darkGreen;">&nbsp;&nbsp;कैलाशचंदजी-शास्त्री</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha32-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿प्रकृत में ‘सत्’ का अर्थ विद्यमान और ‘असत्’ का अर्थ अविद्यमान है। इनकी विशेषता न करके इच्‍छानुसार ग्रहण करनेसे विपर्यय होता है। कदाचित् रूपादिक विद्यमान हैं तो भी उन्‍हें अविद्यमान कहता है। और कदाचित् अविद्यमान वस्‍तुकोभी विद्यमान कहता है। कदाचित् सत् को सत् और असत् को असत् ही मानता है। यह सब निश्‍चय मिथ्‍यादर्शनके उदयसे होता है। जैसे पित्तके उदयसे आ‍कुलित बुद्धिवाला मनुष्‍य माताको भार्या और भार्याको माता मानता है। जब अपनी इच्‍छाकी लहरके अनुसार माताको माता और भार्याको भार्या ही मानता है तब भी वह ज्ञान सम्‍यग्‍ज्ञान नहीं है इसी प्रकार मत्‍यादिकका भी रूपादिकमें विपर्यय जानना चाहिए। खुलासा इस प्रकार है- आत्‍मामें स्थित कोई मिथ्‍यादर्शनरूप परिणाम रूपादिककी उपलब्धि होनेपर भी कारण विपर्यास, भेदाभेदविपर्यास और स्‍वरूपविपर्यासको उत्‍पन्‍न करता रहता है। </p><br><p><b>कारणविपर्यास</b> यथा – कोई मानते हैं कि रूपादिकका एक कारण है जो अमूर्त और नित्‍य है। कोई मानते हैं कि पृथिवी जातिके परमाणु अलग हैं जो चार गुणवाले हैं। जल जातिके परमाणु अलग हैं जो तीन गुणवाले हैं। अग्नि जातिके परमाणु अलग हैं जो दो गुणवाले हैं और वायु जातिके परमाणु अलगहैं जो एक गुणवाले हैं। तथा ये परमाणु अपने समान जातीय कार्यकोही उत्‍पन्न करते हैं। कोई कहते हैं कि पृथि‍वी आदि चार भूत हैं और इन भूतोंके वर्ण, गन्‍ध, रस और स्‍पर्श ये भौतिक धर्म हैं। इन सबके समुदायको एक रूप परमाणु या अष्‍टक कहते हैं। कोई कहते हैं कि पृथिवी, जल, अग्नि और वायु ये क्रमसे काठिन्‍यादि, द्रवत्‍वादि, उष्‍णत्‍वादि और ईरणत्‍वादि गुणवाले अलग-अलग जातिके परमाणु होकर कार्यको उत्‍पन्‍न करते हैं। </p><br><p><b>भेदाभेदविपर्यास</b> यथा – कारण से कार्यको सर्वथा भिन्‍न या सर्वथा अभिन्‍न मानना। </p><br><p><b>स्‍वरूपविपर्यास</b> यथा – रूपादिक निर्विकल्‍प हैं, या रूपादिक हैं ही नहीं, या रूपादिकके आ‍काररूपसे परिणत हुआ विज्ञान ही है उसका आलम्‍बनभूत और कोई बाह्य पदार्थ नहीं है। इसीप्रकार मिथ्‍यादर्शनके उदयसे ये जीव प्रत्‍यक्ष और अनुमानके विरुद्ध नाना प्रकारकी कल्‍पनाएँ करते हैं और उनमें श्रद्धान उत्‍पन्‍न करते हैं। इसलिए इनका यह ज्ञान मत्‍यज्ञान, श्रुताज्ञान या विभंगज्ञान होता है। किन्‍तु सम्‍यग्‍दर्शन तत्त्वार्थ के ज्ञानमें श्रद्धान उत्‍पन्‍न करता है, अत: इस प्रकारका ज्ञान मतिज्ञान, श्रुतज्ञान और अवधिज्ञान होता है। </p><br><p><b><font color=maroon>विशेषार्थ –</font></b> यहाँ पर प्रारम्‍भ के तीन ज्ञान विपर्यय होते हैं यह बतलाकर वे विपर्यय क्‍यों होते हैं यह बतलाया गया है। संसारी जीवकी श्रद्धा विपरीत और समीचीनके भेदसे दो प्रकारकी होती है। विपरीत श्रद्धावाले जीवको विश्‍वका यथार्थ ज्ञान नहीं होता। वह जगत् में कितने पदार्थ हैं उनका स्‍वरूप क्‍या है यह नहीं जानता। आत्‍मा और परमात्‍माके स्‍वरूप बोधसे तो वह सर्वथा वंचित ही रहता है। वह घटको घट और पटको पट ही कहता है, पर जिन तत्‍त्‍वोंसे इनका निर्माण होता है उनका इसे यथार्थ बोध नहीं होने पाता। यही कारण है कि जीवकी श्रद्धाके अनुसार ज्ञान भी समीचीन  ज्ञान और मिथ्‍या ज्ञान इन दो भागोंमें विभक्त हो जाता है। यथार्थ श्रद्धाके होनेपर जो ज्ञान होते हैं उन्‍हें समीचीन ज्ञान कहते हैं और यथार्थ श्रद्धाके अभावमें होने वाले ज्ञानोंका नाम ही मिथ्‍याज्ञान है। ऐसे मिथ्‍याज्ञान तीन माने गये हैं – कुमति ज्ञान, कुश्रुत ज्ञान और विभंग ज्ञान। ये ही तीन ज्ञान मिथ्‍या होते हैं, अन्‍य नहीं, क्‍योंकि ये ज्ञान विपरीत श्रद्धावाले के भी पाये जाते हैं। विपरीत श्रद्धा होती है इसका निर्देश मूल टीकामें किया ही है। </p><br><p>दो प्रकारके प्रमाणका वर्णन किया। प्रमाणके एकदेशको नय कहते हैं। इनका कथन प्रमाणके अनन्‍तर करना चाहिए, अत: आगेका सूत्र कहते हैं – </p></font></td>
    <td id=gatha32-teeka1><b><font color=darkGreen>तत्त्वार्थमंजुषा </font></b><br><br><font color=darkBlue><p>﻿सत् असतोः-अविशेषात्-यद्-ऋच्छा-उपलब्धे उन्मत्तवत् ।</p><br><p>(<font color=DarkSlateGray>सदसतो</font>) सत् और असत् में (<font color=DarkSlateGray>अविशेषात्‌</font>) भेद नहीं करके (<font color=DarkSlateGray>उन्मत्तवत्‌</font>) उन्मत्त पुरुष के समान (<font color=DarkSlateGray>यदृच्छोपलब्धे:</font>) अपनी इच्छा के अनुसार ग्रहण करता है ।</p><br><p><b><font color=maroon>अर्थ –</font></b> सत् ‍और असत् में भेद न करके इच्छानुसार उन्मत्त पुरुष के समान अपनी इच्छानुसार पदार्थ को ग्रहण करता है ।</p><br><p>१. <b><font color=red>प्रश्न – यह सूत्र किस प्रयोजन से लिखा गया है ?</p><br><p></font><font color=darkGreen>उत्तर –</font></b> सम्यग्दृष्टि आत्मा के अर्थों की परिच्छित्ति के समान ही मिथ्यादृष्टि आत्मा के भी अर्थों का परिच्छेद होता है तो फिर यह कैसे जाना जाता है कि मिथ्यादृष्टि के ये तीनों ज्ञान विपर्ययज्ञान होते हैं । इस प्रकार जिज्ञासा होने पर दृष्टान्त सहित ज्ञापक हेतु को दिखाते हुए आचार्य महाराज ने ''सदसतो.... ।'' आदि सूत्र को कहा है । (<font color=DarkSlateGray>श्लो. ४/१२६-२७</font>)</p><br><p>२. <b><font color=red>प्रश्न – सूत्र में दिये गये सत् और असत् से किसको ग्रहण करना चाहिए ?</p><br><p></font><font color=darkGreen>उत्तर –</font></b> सूत्र में दिया गया 'सत्’ शब्द उत्पाद, व्यय, ध्रौव्य से युक्त पदार्थ है । इसका वर्णन आगे (<font color=DarkSlateGray>पाँचवें अध्याय में</font>) करेंगे। तथा असत् का अर्थ इससे विपरीत होता है, यह व्याख्यात सत् की सामर्थ्य से सिद्ध होता है । (<font color=DarkSlateGray>श्लो. ४/१२७</font>)</p><br><p>सत् शब्द के अनेक अर्थ होने पर भी यहाँ पर विवक्षा से प्रशंसा अर्थ ग्रहण करना चाहिए । प्रशस्त-तत्वज्ञान और असत्-अज्ञान । (<font color=DarkSlateGray>रा.वा. १</font>)</p><br><p>अपने द्रव्य, क्षेत्र, काल, भाव की अपेक्षा से सभी वस्तु विद्यमान रहती है अत: स्वद्रव्यादि से वस्तु सत् है, पर द्रव्य, क्षेत्र-काल- भाव से अविद्यमान होने से उक्त वस्तु असत् है । (<font color=DarkSlateGray>सुख बो.त.वृ. ५७</font>) प्रकृत में सत् का अर्थ विद्यमान एवं असत् का अर्थ अविद्यमान है । (<font color=DarkSlateGray>सर्वा. २३६</font>)</p><br><p>३. <b><font color=red>प्रश्न – विपर्यय किसे कहते हैं ?</p><br><p></font><font color=darkGreen>उत्तर –</font></b> सत् और असत् में विशेषता न करके इच्छानुसार ग्रहण करने को विपर्यय कहते है । (<font color=DarkSlateGray>सर्वा. २३६</font>)</p><br><p>४. <b><font color=red>प्रश्न – विपर्यय कितने प्रकार का है ?</p><br><p></font><font color=darkGreen>उत्तर –</font></b> विपर्यय.दो प्रकार का होता है -</p><br><p>(<font color=DarkSlateGray>१</font>) आहार्य विपर्यय (<font color=DarkSlateGray>२</font>) सहज विपर्यय ।</p><br><p><b>आहार्य विपर्यय</b> - परोपदेश पूर्वक होने वाला विपर्यय आहार्य विपर्यय है । कुश्रुतज्ञान आहार्य विपर्यय है क्योंकि कुशास्त्रों से उत्पन्न होता है।</p><br><p><b>सहज विपर्यय</b> - जो परोपदेश के बिना होता है वह सहज विपर्यय है । मति अज्ञान एवं विभंगज्ञान ये सहज विपर्यय हो हैं क्योंकि ये परोपदेश रहित हैं तथा कुश्रुत भी कभी-कभी परोपदेश रहित होने पर सहज विपर्यय होता है । (<font color=DarkSlateGray>श्लो. ४/१३०</font>)</p><br><p>५. <b><font color=red>प्रश्न – विपर्ययास कितने प्रकार का होता है ?</p><br><p></font><font color=darkGreen>उत्तर –</font></b> विपर्ययास तीन प्रकार का होता है -</p><br><p>(<font color=DarkSlateGray>१</font>) कारण विपर्ययास (<font color=DarkSlateGray>२</font>) भेदाभेद विपर्ययास (<font color=DarkSlateGray>३</font>) स्वरूप विपर्ययास ।</p><br><p><b>कारण विपर्ययास</b> - कार्य की उत्पत्ति के कारणों को विपरीत मानना कारण विपर्ययास है ।</p><br><p><b>भेदाभेद विपर्ययास</b> - कारण से कार्य को सर्वथा भिन्न या अभिन्न मानना भेदाभेद विपर्ययास है ।</p><br><p><b>स्वरूप विपर्ययास</b> - वस्तु के स्वरूप को विपरीत मानना स्वरूप विपर्ययास है ।</p><br><p>६. <b><font color=red>प्रश्न – क्या सभी अवधिज्ञान मिथ्या हो सकते हैं ?</p><br><p></font><font color=darkGreen>उत्तर –</font></b> नहीं, मनःपर्ययज्ञान के समान परमावधिज्ञान और सर्वावधिज्ञान विशेष संयमी मुनिराज के ही उत्पन्न होते हैं, (<font color=DarkSlateGray>ये दोनों तद्भव मोक्षगामी जीवों के होते हैं तथा अप्रतिपाती भी हैं ।</font>) अत: ये कभी विपरीत नहीं होते हैं, लेकिन देशावधिज्ञानी के मिथ्यात्व का उदय होने पर उस का अवधिज्ञान मिथ्या हो जाता है । (<font color=DarkSlateGray>श्लो. ४/२०६</font>)</p><br><p>७. <b><font color=red>प्रश्न – लक्षणादि के द्वारा ज्ञान शब्द का व्याख्यान कर दिया गया अब क्रमप्राप्त चारित्र का वर्णन क्यों नहीं किया गया है ?</p><br><p></font><font color=darkGreen>उत्तर –</font></b> यद्यपि क्रमप्राप्त ज्ञान के बाद चारित्र का वर्णन करना चाहिए लेकिन मोक्ष के प्रसंग में उसका वर्णन करेंगे क्योंकि मोक्ष के प्रति चारित्र ही प्रधान कारण है, सम्पूर्ण कर्म रूपी ईन्धन को जलाने में चारित्र ही समर्थ है क्योंकि चतुर्थ शुक्लध्यान रूप चारित्र से युक्त आत्मबल सारे कर्म रूपी-ईंधन को जलाने में समर्थ होता है । क्षायिक सम्यक्त्व और क्षायिक केवलज्ञान के बल से मुक्ति नहीं होती । यदि सम्यक्त्व और केवलज्ञान से मुक्ति होती तो क्षायिक सम्यक्त्व और केवलज्ञान उत्पन्न होते ही व्युपरतक्रिया-निवृत्ति रूप ध्यान के बिना ही सर्व कर्मों का क्षय होकर मुक्ति हो जानी चाहिए । कर्मादान क्रियाओं से व्युपरमण ही चारित्र का लक्षण कहा है- चारित्र मोक्ष का प्रधान कारण है । अत: मोक्ष के प्रधान कारण चारित्र का वर्णन मोक्ष के प्रसंग में किया जायेगा । (<font color=DarkSlateGray>रा.वा. ४</font>)</p></font></td>
    <td id=gatha32-teeka2><b><font color=darkGreen>कैलाशचंदजी शास्त्री </font></b><br><br><font color=darkBlue><p>﻿इस पर शंकाकार का कहना है कि जैसे सम्यग्दृष्टि मतिज्ञान के द्वारा रूप, रस वगैरह को जानता है वैसे ही मिथ्यादृष्टि कुमति ज्ञान के द्वारा जानता है । जैसे सम्यग्दृष्टि श्रुतज्ञान के द्वारा पदार्थों को जानकर दूसरों को उपदेश देता है, वैसे ही मिथ्यादृष्टि कुश्रुत ज्ञानके द्वारा जानकर दूसरों को उपदेश देता है । तथा जैसे सम्यग्दृष्टि अवधिज्ञान के द्वारा पदार्थों का निश्चय करता है वैसे ही मिथ्यादृष्टि कुअवधि (<font color=DarkSlateGray> विभंग ज्ञान</font>) के द्वारा पदार्थों का निश्चय करता है । इस तरह जब मिथ्यादृष्टि के रूप आदि विषयों को ग्रहण करने में कोई विपरीतता नहीं देखी जाती तब उसके ज्ञानों को क्यों मिथ्या कहा जाता है?</p><br><p>इस शंका का निराकरण करने के लिए सूत्रकार नें सूत्र कहा हैं - </p><br><p><b><font color=maroon>अर्थ –</font></b> सत् अर्थात विद्यमान और असत् अर्थात् अविद्यमान । अथवा सत् यानी अच्छा और असत् यानी बुरा । मिथ्यादृष्टि सत् और असत् के भेद को नहीं जानता और उन्मत्त पुरुष की तरह अपनी रुचि के अनुसार वस्तु को ग्रहण करता है । जैसे, मदिरा पीकर उन्मत्त हुआ मनुष्य कभी माता को पत्नी कहता है, कभी पत्नी को माता कहता है । कभी-कभी पत्नी को पत्नी और माता को माता भी कह बैठता है । फिर भी वह ठीक समझ कर ऐसा नहीं कहता । इसी तरह मिथ्यादृष्टि भी घट-पट आदि पदार्थों को घट-पट आदि ही जानता है, किन्तु मिथ्यात्व का उदय होने से यथार्थ वस्तु स्वरूप का ज्ञान उसे नहीं है । इसीसे उसका ज्ञान मिथ्या माना जाता है ॥३२॥</p></font></td>
      </tbody></table></div>
</body>
</html>
