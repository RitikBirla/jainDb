<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='157.html'><img src='../../../../../images/common/prev.jpg' id=next height=50 width=50/></a>
      <a href='160.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय)</h2>
      <br><div class=titleContainer align=center><font color=darkGreen>﻿अब चार द्रव्य-घाति-कर्म और मोक्ष के हेतु-भूत परम-संवर रूप भाव-मोक्ष को कहते हैं</font></div>
    <h3 class=mainTitle align=center><font color=maroon> ﻿हेदुमभावे णियमा जायदि णाणिस्स आसवणिरोधो (१५०) <br>आसवभावेण बिणा जायदि कम्मस्स दु णिरोधो ॥१५८॥<br>कम्मस्साभावेण य सव्वण्हू सव्वलोगदरसी य (१५१)<br>पावदि इंदियरहिदं अव्वाबाहं सुहमणंतं ॥१५१॥ <br> </font></h3>
  <div class=bottomContainer id=bottomTxt157 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿हेतु के अभाव में ज्ञानी के नियम से आस्रव का निरोध होता है तथा आस्रव भाव के नहीं होने से कर्म का निरोध हो जाता है । कर्म का अभाव होने पर सर्वज्ञ और सर्वलोकदर्शी होते हुए इन्द्रिय रहित अव्याबाध अनन्त सुख को प्राप्त होते हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha158-159 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha158-159-teeka0><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>हेतु अभाव में नियम से आस्रव निरोध हो ज्ञानि के<br>उन भाव आस्रव के बिना ही रोध कर्मों का बने ॥१५८॥<br>उन कर्म बिन सकलज्ञ सकल-पदार्थ-दर्शी हो वही<br>पाते अतीन्द्रिय अन्तरित निरबाध सुख को भी वही ॥१५९॥</div><br><p><b>हेदु अभावे</b> द्रव्य-प्रत्यय रूप हेतु का अभाव होने पर <b>णियमा</b> निश्चय से <b>जायदि</b> होता है । किनके होता है ? <b>णाणिस्स</b> ज्ञानी के होता है । वह क्या होता है ? <b>आसवणिरोधो</b> जीवाश्रित रागादि आस्रवों का निरोध होता है । <b>आसवभावेण विणा</b> भावास्रव स्वरूप के बिना (<font color=DarkSlateGray>भावास्रव नहीं होने पर</font>) <b>जायदि कम्मस्स दु णिरोधो</b> मोहनीय आदि चार घाति-रूप कर्म का निरोध, विनाश होता है । -- इसप्रकार प्रथम (<font color=DarkSlateGray>१५८वीं</font>) गाथा है ।</p><br><p><b>कम्मस्साभावेण य</b> और चार घाति-कर्म का अभाव होने पर <b>सव्वण्हू सव्वलोयदरिसी य</b> सर्वज्ञ और सर्व-लोक-दर्शी होते हुए । ऐसे होते हुए वे क्या करते हैं ? <b>पावदि</b> प्राप्त करते हैं । वे क्या प्राप्त करते हैं ? <b>सुहं</b> सुख प्राप्त करते हैं । वे किस विशेषता-वाला सुख प्राप्त करते हैं ? <b>इंदियरहिदं अव्वाबाहमणंत</b> अतीन्द्रिय, अव्याबाध</p><br><p>और अनन्त सुख को प्राप्त करते हैं । -- इसप्रकार संक्षेप से भाव-मोक्ष जानना चाहिए ।</p><br><p>वह इसप्रकार -- वह भाव क्या है ? और मोक्ष क्या है ? ऐसा प्रश्न होने पर प्रत्युत्तर कहते हैं / देते हैं -- यहाँ विवक्षित कर्मावृत संसारी जीव का क्षायोपशमिक ज्ञान विकल्प-रूप तो भाव है; और वह अनादि मोहोदय वश राग, द्वेष, मोह से अशुद्ध है । अब, उस भाव का मोक्ष कहते हैं -- जब यह जीव आगम भाषा से कालादि लब्धि-रूप और अध्यात्म-भाषा से शुद्धात्मा के अभिमुख परिणाम-रूप स्व-सम्वेदन-ज्ञान प्राप्त करता है, तब सर्व-प्रथम मिथ्यात्व आदि सात प्रकृतियों के उपशम और क्षयोपशम से सराग सम्यग्दृष्टि होकर पराश्रित धर्मध्यान के बहिरंग सहकारी होने के कारण पंच परमेष्ठी की भक्ति आदिरूप से 'अनन्त ज्ञानादि स्वरूप मैं हूँ' -- इत्यादि</p><br><p>भावना स्वरूप आत्माश्रित धर्मध्यान को प्राप्तकर आगम कथित क्रम से असंयत सम्यग्दृष्टि आदि चार गुणस्थानों में से किसी भी गुणस्थान में दर्शन-मोह के क्षय से क्षायिक सम्यक्त्व कर तत्पश्चात् अपूर्व आदि गुणस्थानों से प्रकृति और पुरुष के मध्य निर्मल विवेक ज्योति-रूप प्रथम शुक्ल-ध्यान का अनुभव कर राग-द्वेष रूप चारित्र-मोह के उदय का अभाव होने से चारित्र-मोह को विध्वस्त करने में समर्थ निर्विकार शुद्धात्मानुभूति-रूप वीतराग-चारित्र को प्राप्तकर मोह क्षयकर, मोह क्षय के बाद क्षीण कषाय गुणस्थान में अन्तर्मुहूर्त-काल स्थित होकर अन्तिम समय में द्वितीय शुक्ल-ध्यान द्वारा युगपत् ज्ञानावरण, दर्शनावरण, अन्तराय -- इन तीन कर्मों का निर्मूलन कर केवलज्ञान आदि अनन्त चतुष्टय स्वरूप भाव-मोक्ष को प्राप्त होता है, ऐसा भावार्थ है ॥१५८-१५९॥</p><br><p>इसप्रकार भावमोक्ष के स्वरूप-कथनरूप से दो गाथायें पूर्ण हुईं ।</p></font></td>
      </tbody></table></div>
</body>
</html>
